<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection11">
<h2 class="mlpuroven2kapitola">KAPITOLA
XXI<br class="calibre10"/>
Útok</h2>

<p class="mlptextbez1radku">Kapitán se díval za Silverem, až mu zmizel, potom
zašel do srubu a zjistil, že kromě Graye nikdo není na svém místě. Poprvé se
rozlítil.</p>

<p class="mlptext">„Na svá místa!“ zařval. Jen jsme se odkradli, dodal: „Vás,
Grayi, zapíšu do lodního deníku; sloužíte jako pravý námořník. Moc se vám divím,
pane Trelawney. O vás jsem si, pane doktore, myslel, že jste kdysi nosil
královský mundúr. Jestli jste se takhle choval u Fontenoy, to jste věru nemusel
lézt z postele.“</p>

<p class="mlptext">Kdekdo se samozřejmě začervenal a schlípl uši, doktorova stráž
nastoupila ke střílnám, ostatní pilně nabíjeli do zásoby pušky.</p>

<p class="mlptext">Kapitán se chvíli mlčky díval. Potom se ujal slova.</p>

<p class="mlptext">„Dal jsem, mládenci, Silverovi co proto. Schválně jsem na něho
spustil zostra; a jak sám řekl, nejdéle za hodinu nás napadnou. Mají přesilu,
to víte sami, ale my zas bojujeme z krytu, a ještě před chvilkou bych dodal, že
ukázněně. Jsem přesvědčen, že jim nameleme, záleží to jen na vás.“</p>

<p class="mlptext">Potom se vydal na obchůzku, prý aby zjistil, jestli je břeh
splavný.</p>

<p class="mlptext">Na užších stranách, východní a západní, měl srub jenom dvě
střílny, rovněž dvě na jižní, kde byl přístřešek, na severní jich měl pět. Na
sedm lidí připadlo nějakých dvacet pušek; z paliva jsme navršili čtyři hraničky
– jakési stolky, asi tak doprostřed každé strany jeden, na každém stolku měli
obránci ležet střelivo a čtyři nabité pušky. Uprostřed pak byly srovnány
tesáky.</p>

<p class="mlptext">„Vysypte oheň ven,“ řekl kapitán; „není už chladno a nesmí nám
jít do očí kouř.“</p>

<p class="mlptext">Pan Trelawney neohroženě železný košík vynesl a uhlíky udusil
v písku.</p>

<p class="mlptext"><span class="calibre16">„Hawkins ještě nesnídal.
Hawkinsi, sám si něco podej a sněz to u střílny,“ dodal kapitán Smollett. „Zčerstva,
mládenečku, musíš se na to posilnit. Huntere, nalejte každému sklenku kořalky.“</span></p>

<p class="mlptext">Učinili jsme podle rozkazu, kapitán si zatím v duchu sestavil
obranný plán a stručně nám ho vyložil:</p>

<p class="mlptext">„Vy si, pane doktore, vezměte na starost dveře. Dívejte se
ven, ale sám se neukazujte; buďte uvnitř a střílejte z přístřešku. Huntere, vy
si vezměte na starost tamhle východní stranu. A vy, milý Joyci, stůjte u západní.
Vy jste, pane Trelawney, nejlepší střelec – spolu s Grayem si vezměte na
starost dlouhou severní stranu s pěti střílnami; tam číhá nebezpečí. Kdyby se k
ní dostali a začali nás těmi palubními okénky ostřelovat, bylo by to s námi
pošpatnělé. My dva, Hawkinsi, střelbě moc nedáme; budeme jim nabíjet a pomáhat,
jak se dá.“</p>

<p class="mlptext">Chladno už nebylo, to měl kapitán pravdu. Jakmile se slunce vyhouplo
nad stromy, obkličující nás ze všech stran, zasálalo na mýtinu a rázem vysálo
mlhu. Písek za chvíli žhnul a ze srubových trámů kapala pryskyřice. Shodili jsme
kazajky i kabáty; rozhalili košile u krku a vyhrnuli rukávy; horečně
rozechvěni vedrem i vzrušením jsme stáli každý na svém místě. Minula hodina.</p>

<p class="mlptext"><span class="calibre16">„Čert aby je vzal!“ řekl
kapitán. „Hloupé, takhle trčet v bezvětří. Grayi, pískněte, ať nám zafouká.“</span></p>

<p class="mlptext">V tu chvíli byl ohlášen útok.</p>

<p class="mlptext">„Prosím pěkně,“ řekl Joyce, „mám vystřelit, až někoho uvidím?“</p>

<p class="mlptext">„Vždyť jsem vám to řekl,“ sjel ho kapitán.</p>

<p class="mlptext">„Děkuji pěkně,“ odvětil stejně pokorně a uctivě Joyce.</p>

<p class="mlptext">Chvíli se nic nedělo; po těch slovech jsme však všichni
pozorně napínali sluch i zrak – střelci potěžkávali pušku, jen kapitán stál vprostřed
srubu, zatínal zuby a mračil se.</p>

<p class="mlptext">Uplynulo několik vteřin, a tu Joyce zalícil a vypálil. Výstřel
ještě nedozněl, a ze všech stran ohrady se přerývanou salvou, jako když divoké
husy táhnou, ozvala rána za ranou. Pár kulek zasáhlo srub, ale žádná ho
neprostřelila. Dým se rozptýlil a zmizel a palisáda s okolním lesem byla stejně
klidná a pustá jako dřív. Jediná větévka se nezakývala, jediná hlaveň nezablýskala
a neprozradila nepřátele.</p>

<p class="mlptext">„Trefil jste ho?“ zeptal se kapitán.</p>

<p class="mlptext">„Prosím ne,“ odvětil Joyce. „Myslím, že ne, prosím.“</p>

<p class="mlptext">„Řekněte rovnou ne,“ zabručel kapitán Smollett. „Hawkinsi,
nabijte mu pušku. Co myslíte, pane doktore, kolik jich bylo na vaší straně?“</p>

<p class="mlptext">„Vím to přesně,“ řekl doktor Livesey. „Na mé straně padly tři
výstřely. Dva, jak jsem viděl, bleskly blízko sebe – třetí kus dál na západ.“</p>

<p class="mlptext">„Tři!“ opakoval kapitán. „A kolik na vaší straně, pane
Trelawney?“</p>

<p class="mlptext">To se nedalo tak snadno říci. Od severu padlo hodně ran –
podle zemanova odhadu sedm, podle Graye osm nebo devět. <span class="calibre15">Z východní a západní strany padlo jenom po jednom.
Zřejmě povedou útok od severu a na ostatních třech stranách nás budou střelbou
jen znepokojovat a mást. </span>Kapitán Smollett však původní rozvrh nijak
nezměnil. Jestli se vzbouřenci dostanou přes palisádu, každá nechráněná střílna
jim bude dobrá, a potom nás v pevnůstce do jednoho postřílejí jako krysy</p>

<p class="mlptext">Nebylo kdy rozvažovat. Z lesa na severní straně s hurónským
řevem vyrazil hlouček pirátů a hnal se rovnou k palisádě. V tu chvíli začali z lesa
znovu střílet, jedna kulka břinkla do dveří a roztříštila doktorovi pušku na
cucky.</p>

<p class="mlptext">Útočníci se jako opice hnali přes palisádu. Zeman s Grayem
pálili ostošest; tři padli, jeden střemhlav dovnitř ohrady, dva naznak ven.
Jeden z nich byl však spíš ustrašen než raněn, než bys řekl švec, vyskočil a zmizel
za stromy.</p>

<p class="mlptext"><span class="calibre16">Dva hryzli drn, jeden vzal
do zaječích, čtyři se uchytili v našem opevnění; sedm nebo osm dalších, zřejmě
zásobených několika puškami a skrytých v lese, zatím prudce, leč marně
ostřelovalo srub.</span></p>

<p class="mlptext">Všichni čtyři, kteří přelezli palisádu, rozběhli se s řevem ke
srubu, povzbuzováni pokřikováním z lesa. Padlo několik výstřelů; ale ze samé ukvapenosti
snad nikoho nezasáhly. Vzápětí dorazili piráti na chlumek a vrhli se na nás.</p>

<p class="mlptext"><span class="calibre16">Jejich náčelník, dělmistr
Job Anderson, se objevil u prostřední střílny.</span></p>

<p class="mlptext">„Hr na ně, hr na ně!“ zasyčel.</p>

<p class="mlptext">Další pirát popadl Hunterovu pušku za hlaveň, vyrval mu ji z ruky,
prostrčil ji střílnou a praštil ho, až se chudák v bezvědomí skácel k zemi.
Třetí oběhl bez překážky srub, najednou se objevil ve dveřích a s tesákem se
obořil na doktora.</p>

<p class="mlptext">Naše postavení se nadobro zvrtlo. Před chvílí jsme z krytu
pálili na nepřítele, ze všech stran nechráněného, teď jsme byli zas nekrytí my
a nemohli jsme střelbu oplácet.</p>

<p class="mlptext"><span class="calibre16">Ve srubu bylo plno kouře,
to nám poměrně prospělo. Bylo slyšet křik a zmatek, výstřely a praskot pistolí,
a tu mi do uší dolehl chropot.</span></p>

<p class="mlptext">Popadl jsem z hraničky tesák, zrovna někdo popadl druhý a sekl
mě přes kotníky, skoro jsem to necítil. Vyřítil jsem se ze dveří do jasného
dne. Někdo mi byl v patách, kdo, to jsem nevěděl. Přímo přede mnou hnal doktor
nějakého útočníka s kopce, v tu chvíli, jak jsem ho zahlédl, sekl ho přes
obličej, až se naznak svalil na zem.</p>

<p class="mlptext">„Kolem srubu, hoši! Kolem srubu!“ křikl kapitán; i v tom virválu
mi neušlo, že má nějak jiný hlas.</p>

<p class="mlptext">Maně jsem poslechl, pustil se na západ a s napřaženým tesákem
běžel za roh. Proti mně stál Job Anderson. Zařval a máchl kordíkem nad hlavou,
až zablýskal. Na strach nebylo kdy, ale jak jsem před jeho máchnutím uskočil, v
sypkém písku mi ujela noha a po hlavě jsem se skutálel ze svahu.</p>

<p class="mlptext">Jak jsem předtím vylítl ze dveří, zrovna se hnali na palisádu
ostatní vzbouřenci, že nás dorazí. Nějaký chlap v červené noční čepici se vydrápal
až nahoru a přehodil přes ohradu nohu. Trvalo to jen chvilinku: když jsem se
zas postavil na nohy, všechno bylo jako dřív, chlap v červené noční čepici
dosud nepřelezl, jiný teprve vystrkoval nad palisádu hlavu.</p>

<p class="mlptext">V tom nepatrném okamžiku bylo po boji a my jsme vyhráli.</p>

<p class="mlptext">Gray běžel hned za mnou, a než se statný dělmistr zmohl na
další rozmáchnutí, srazil ho k zemi. Druhého zastřelili u střílny, zrovna když
se chystal vystřelit do srubu, ležel v posledním tažení, v ruce čadící pistoli.
Třetího, jak jsem viděl, jednou ranou skolil doktor. Nevyřídili jsme jen
jednoho z těch čtyř, co přelezli palisádu; pohodil tesák na bojiště a v smrtelných
úzkostech se drápal ven.</p>

<p class="mlptext">„Palte – palte ze srubu!“ křikl doktor. „A vy, hoši, zpátky, a
kryjte se!“</p>

<p class="mlptext">Nikdo ho nezaslechl, nikdo nevypálil, a tak poslední útočník
upláchl a spolu s ostatními zmizel v lese. Za chvilinku tam z útočníků zbylo
jen těch pět padlých, čtyři uvnitř palisády, jeden za ní.</p>

<p class="mlptext">Honem jsem s doktorem a s Grayem uháněl do krytu. Zbylí
útočníci se co nevidět dostanou k puškám a palba možná spustí nanovo.</p>

<p class="mlptext"><span class="calibre16">Kouř už ve srubu zřídl a na
první pohled bylo vidět, co nás stálo vítězství. Vedle své střílny ležel
omráčený Hunter, vedle své zas navždy strnulý Joyce s hlavou prostřelenou;
uprostřed srubu pak podepíral zeman kapitána, jeden byl bledší než druhý.</span></p>

<p class="mlptext">„Pan kapitán je raněn,“ řekl pan Trelawney.</p>

<p class="mlptext">„Utekli?“ zeptal se pan Smollett.</p>

<p class="mlptext">„Ti, co stačili, to si můžete myslit,“ odvětil doktor, „jenže
pět jich už nikdy neuteče.“</p>

<p class="mlptext">„Pět!“ křikl kapitán. „To ujde. Pět proti třem, to znamená, že
jsme čtyři proti devíti. Proti dřívějšku jsme na tom líp. Zprvu nás bylo sedm proti
devatenácti, aspoň jsme si to mysleli, což vyjde nastejno.“<a href="../Text/ostrov_pokladu_047.html#_ftn16" title="" class="pcalibre pcalibre1" id="_ftnref16"><span class="msofootnotereference"><span class="calibre13"><span class="msofootnotereference"><span class="calibre14">[16]</span></span></span></span></a></p>

</div>
</body>
</html>