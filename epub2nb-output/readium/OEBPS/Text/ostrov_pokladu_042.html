<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection15">
<h2 class="mlpuroven2kapitola">KAPITOLA
XXX<br class="calibre10"/>
Na čestné slovo</h2>

<p class="mlptextbez1radku">Vyburcoval mě – a se mnou všechny (jak jsem si všiml,
trhl sebou i strážný, opřený o dveře) – něčí jasný, zvučný hlas, halekající od
kraje lesa:</p>

<p class="mlptext">„Hej, vy tam ve srubu! Tady doktor!“</p>

<p class="mlptext">A skutečně to byl on. Zaradoval jsem se, ale nebyla to radost
nezkalená. Zahanbeně jsem si vzpomněl na svou neposlušnost a záludnost; při
pomyšlení na to, do jakého nebezpečí a mezi jakou sebranku jsem se dostal, jsem
se styděl pohlédnout mu do očí.</p>

<p class="mlptext">Doktor si přivstal, teprve svítalo; vykoukl jsem špehýrkou,
jako kdysi Silver tam stál po kolena v plazivé mlze.</p>

<p class="mlptext">„To jste vy, pane doktore! Dobrého jitra vám přeji!“ zahlaholil
vyspalý a dobře naložený Silver. „Takhle si přivstat; jak se říká, ranní ptáče
dál doskáče. Hoď sebou, Georgi, a pomoz panu doktoru Liveseymu na palubu. Vaši
pacienti se mají dobře – jsou zdrávi a veselí.“</p>

<p class="mlptext">S berlou pod paží, jednou rukou opřen o srub stál na chlumku a
švadronil – podle hlasu, způsobu i vzhledu pořád stejný.</p>

<p class="mlptext">„Máme pro vás prosím překvapení,“ dodal. „Je tady nějaký
mladičký host – chichi! Nový strávník a nocležník, svěží jako rybka; vyspal se
jako lodní správce hned vedle Johna – celou noc jsme leželi bok po boku.“</p>

<p class="mlptext">Doktor Livesey byl už zatím za palisádou kousek od kuchaře;
nějak změněným hlasem se zeptal:</p>

<p class="mlptext">„Snad ne Jim?“</p>

<p class="mlptext">„Kdo jiný než Jim,“ řekl Silver.</p>

<p class="mlptext">Doktor stál jako přibitý, nic neříkal, ale dost dlouhou dobu
mu trvalo, než se zas pohnul.</p>

<p class="mlptext">„Tak, tak,“ ozval se konečně, „napřed povinnost, potom zábava,
jak sám, Silvere, říkáváte. Napřed si prohlédneme pacienty.“</p>

<p class="mlptext">Vstoupil do srubu, stroze mi pokynul hlavou a věnoval se nemocným.
Věděl, že mezi těmi úskočnými ďábly visí jeho život na vlásku, ale počínal si
nenuceně a klábosil s pacienty, jako by byl v Anglii na návštěvě u nějaké
usedlé rodiny. Snad tím na mužstvo zapůsobil; dělali, jako by se nic nestalo – jako
by to byl jejich lodní doktor a oni zas věrní matrózi.</p>

<p class="mlptext"><span class="calibre16">„Lepší se to,“ řekl chlapovi
s ovázanou hlavou, „moc nechybělo a bylo po vás. Máte hlavu jak ze železa. Jak
se máme, Georgi? Hrajete všemi barvami; a jak by ne, máte, člověče, játra na
huntě. Ten lék jste užíval? Užíval, chlapi, ten lék?“</span></p>

<p class="mlptext">„Ano prosím, užíval,“ potvrdil Morgan.</p>

<p class="mlptext">„Když už jsem doktorem u vzbouřenců nebo, jak já říkám, u kriminálníků,“
řekl roztomilým tónem doktor Livesey, „čest mi velí nepřipravit krále Jiřího
(Pánbůh mu žehnej) i šibenici ani o jediného muže.“</p>

<p class="mlptext">Banditi koukli po sobě, ale mlčky tu špičku spolkli.</p>

<p class="mlptext">„Dickovi, prosím, není dobře,“ ozval se jeden.</p>

<p class="mlptext">„Není mu dobře,“ doktor na to. „Předstupte, Dicku, a vyplázněte
jazyk. Bodejť by mu bylo dobře! Francouze by tím jazykem k smrti polekal. Už
zase zimnice.“</p>

<p class="mlptext">„To má z toho,“ řekl Morgan, „že pořezal bibli.“</p>

<p class="mlptext">„To máte z toho, že jste korunovaní hlupáci,“ usadil ho
doktor, „v své tuposti nepoznáte, co je zdravý vzduch a co otravný, co je suchá
půda a co hnusná, morová bažina. Vyhnat tu malárii z těla, to bude, jak se mi
aspoň zdá, čerchmantská práce. Zrovna v močálu jste se museli utábořit.
Silvere, já se vám divím. Celkem jste trochu chytřejší než druzí, ale o nejjednodušších
zdravotních zásadách nemáte ani ponětí.“</p>

<p class="mlptext">Jednoho po druhém je podělil léky – polykali je až komicky
poníženě, spíš jako žáčci ze sirotčince než jak krvelační vzbouřenci a piráti –
a prohlásil: „To je pro dnešek všechno. A teď bych si prosím rád promluvil s chlapcem.“</p>

<p class="mlptext">A nenuceně kývl hlavou ke mně.</p>

<p class="mlptext">George Merry stál u dveří a nad nechutným lékem prskal a kuckal;
ale ještě doktor nedořekl své přání, všecek zrudl, otočil se na patě, zaklnul a
řekl: „To ne!“</p>

<p class="mlptext">Silver praštil dlaní do sudu.</p>

<p class="mlptext">„Ticho!“ zařval, rozhlédl se kolem jako lev a obyčejným hlasem
dodal: „Sám jsem na to myslel, protože vím, jak k tomu chlapci lnete. Za vaši
laskavost jsme vám hluboce vděčni, jak vidíte, máme k vám důvěru a léky
polykáme jako punč. Znám způsob, který snad bude všem vyhovovat. Zaručíš se mi,
Hawkinsi, čestným slovem mladého pána – a pán jsi, i když pocházíš z chudých
rodičů – zaručíš se mi čestným slovem, že odtud nevezmeš roha?“</p>

<p class="mlptext">Ochotně jsem mu to slíbil.</p>

<p class="mlptext">„Přelezte tedy, pane doktore, palisádu,“ řekl Silver, „a až se
octnete za ní, přivedu vám chlapce a přes mezery si spolu popovídáte. Poroučím
se vám, a vyřiďte od nás uctivý pozdrav panu zemanovi a kapitánu Smollettovi.“</p>

<p class="mlptext">Chmurným pohledem krotil Silver jejich reptání, ale sotva
doktor vyšel ze srubu, naráz propuklo. Do očí mu vyčítali licoměrnost – že se
snaží uzavřít separátní mír, že zrazuje zájmy svých spoluviníků a spolutrpitelů,
zkrátka přesně to, oč usiloval. Připadalo mi to očividné, tentokrát jejich hněv
asi nezdolá. Jenže na něho si jen tak nepřišli; od včerejšího vítězství měl nad
nimi stále ještě svrchovanou moc. Vynadal jim hňupů a pitomců, s doktorem že
mluvit musím, před nosem jim zamával mapou, to prý si troufají porušit smlouvu
ten den, kdy se chystají vydat za pokladem.</p>

<p class="mlptext">„Hrome, to zas ne!“ utrhl se na ně, „smlouvu porušíme, až k tomu
bude vhodná doba. Do té doby budu vodit doktora za nos, i kdybych mu měl
kořalkou boty leštit.“</p>

<p class="mlptext">Kázal jim rozdělat oheň a opřen rukou o mé rameno, odbelhal se
s berlou pod paží; spíš zastrašeni než přesvědčeni tím přívalem slov trnuli v rozpacích.</p>

<p class="mlptext">„Pomalu, mládenečku, pomalu,“ napomenul mě. „Jak nás uvidí pospíchat,
hned se na nás vrhnou.“</p>

<p class="mlptext">Rozvážně jsme se tedy po písku ubírali k doktorovi; čekal na
nás za palisádou; Silver zůstal stát kousek od něho a řekl:</p>

<p class="mlptext">„Přičtěte mi to, pane doktore, k dobru; chlapec vám poví, jak
jsem mu zachránil život a jak mě za to sesadili, bodejť. Když člověk kormidluje
tak blízko větru jako já – když takřka z posledních sil hází orel – panna, snad
si zaslouží vlídné slovo. Pamatujte prosím, že je v sázce nejenom můj život,
ale taky chlapcův; ustrňte se nade mnou, pane doktore, a poctivě mi řekněte,
jestli mám aspoň špetku naděje.“</p>

<p class="mlptext">Tam venku, zády k přátelům a srubu, byl najednou Silver docela
jiný; vypadal přepadle, hlas se mu třásl, mluvil smrtelně vážně.</p>

<p class="mlptext">„Co to, Johne, snad se nebojíte?“ zeptal se doktor Livesey.</p>

<p class="mlptext">„Nejsem baba, pane doktore; to ne, ani trochu ne,“ a luskl
prsty. „Kdybych byl, nebudu o tom mluvit. Ale upřímně se vám přiznám, děsí mě
šibenice. Jste hodný a poctivý člověk, hodnějšího nad vás neznám. <span class="calibre15">Co jsem udělal dobrého, nezapomenete, tak jako
nezapomenete, co jsem udělal zlého. Koukněte, stoupnu si opodál a nechám vás s Jimem
o samotě. To mi taky přičtěte k dobru, troufám si až moc.“</span></p>

<p class="mlptext">Poodešel stranou, až byl z doslechu, usedl na pařez a hvízdal
si; co chvíli se otáčel a koukal hned po mně a po doktorovi, hned zas po své
vzpurné čeládce; rozdělávali na písku oheň, od ohně se trousili do srubu pro
vepřové a suchary a chystali snídani.</p>

<p class="mlptext"><span class="calibre16">„Tak tak, Jime,“ řekl
smutně doktor. „Jak si, chlapče, usteleš, tak si lehneš. Bůhví, vyčítat ti
nemám to srdce; ale ať se ti to líbí nebo ne, něco ti povím: Dokud byl kapitán
Smollett zdráv, tak sis odejít netroufal; žes to pak udělal, když se rozstonal,
to byla od tebe namoutě zbabělost.“</span></p>

<p class="mlptext">Nezapírám, po těch slovech jsem se dal do pláče. „To mi, pane
doktore, nedělejte. Sám si to dost vyčítám; stejně je po mně veta, nebýt toho,
že se za mě postavil Silver, dávno jsem byl mrtev – podstoupit smrt dokážu –
však si taky nic jiného nezasloužím – ale bojím se mučení. Jestli mě začnou
mučit…“</p>

<p class="mlptext">„Jime,“ přerušil mě doktor docela jiným hlasem, „Tohle, Jime,
nevydržím. Udělej hop a rozběhnem se jak štvaní.“</p>

<p class="mlptext">„Dal jsem, pane doktore, čestné slovo,“ bránil jsem se.</p>

<p class="mlptext">„Já vím, já vím,“ odbyl mě. „Nic naplat, Jime. Hanbu a ostudu
vezmu na svá bedra; ale tady tě nenechám. Skoč. Jediným skokem budeš venku a poletíme
jako srnky.“</p>

<p class="mlptext">„Ba ne,“ odpověděl jsem, „vy byste to neudělal, to přece víte;
ani vy, ani zeman, ani kapitán; já to taky neudělám. Silver mi projevil důvěru,
dal jsem mu slovo a teď se vrátím. Ale nenechal jste mě, pane doktore,
domluvit. Jestli mě budou mučit, třeba něco probleptnu o tom, kde je loď;
trochu mi k ní pomohla náhoda, trochu odvaha. Leží na jižním břehu Severní
zátoky, při odlivu je snad nad vodou.“</p>

<p class="mlptext">„Loď!“ zvolal doktor.</p>

<p class="mlptext">Rychle jsem mu svá dobrodružství vylíčil, on mě mlčky
poslouchal, a když jsem domluvil, poznamenal:</p>

<p class="mlptext"><span class="calibre16">„Zvláštní osud. Ty nám
pokaždé zachráníš život; a to si myslíš, že dopustíme, abys ty o něj přišel? To
bychom se ti, chlapče, špatně odvděčili. Ty jsi odhalil spiknutí; ty jsi
vypátral Bena Gunna – kdyby ses třeba devadesátky dožil, nic lepšího nedokážeš.
Kristapána, když už mluvíme o Benu Gunnovi, co ten toho natropil! Silvere!“
křikl, „Silvere!“ – a když se pak kuchař k němu přiblížil, dodal: „Na poklad
moc nepospíchejte.“</span></p>

<p class="mlptext">„Rád bych prosím, jenže to nepůjde,“ řekl Silver. „Nic ve
zlém, ale jenom hledáním pokladu zachráním život sobě i chlapci, to mi věřte.“</p>

<p class="mlptext">„Dejme tomu, Silvere, tak vám tedy ještě něco povím: až ho
najdete, dejte pozor, strhne se bouřka.“</p>

<p class="mlptext">„Upřímně řečeno, moc jste mi toho pověděl, ale ještě ne dost.
Co máte za lubem, proč jste odešel ze srubu, proč jste mi dal mapu, to pořád
nechápu. Se zavřenýma očima jsem udělal, co jste si přál, a vy jste mi nedal
špetku naděje! Ale všeho moc škodí. Jestli mi to nechcete prozradit, tak
řekněte, a pustím kormidlo.“</p>

<p class="mlptext">Doktor mu zamyšleně odpověděl: „Víc povědět nesmím; mé tajemství
to není, jinak, čestné slovo! bych vám je, Silvere, prozradil. A přece vám
ještě něco povím, co bych neměl; kapitán mi za to asi pocuchá vlásenku. Předně
špetku naděje vám dám: jestli oba, Silvere, z této vlčí jámy zdrávi vyjdem,
pak, když se to obejde bez křivé přísahy, vynasnažím se vás zachránit.“</p>

<p class="mlptext">Silver se rozzářil a vykřikl: „Líp by mi to, pane doktore, ani
matka neřekla.“</p>

<p class="mlptext"><span class="calibre16">„To jsem vám tedy prozradil,“
dodal doktor. „A za druhé vám něco poradím: Nepouštějte chlapce od sebe, a když
budete potřebovat pomoc, zavolejte. Už pro ni jdu, vidíte, že nemluvím do
větru. Sbohem, Jime.“</span></p>

<p class="mlptext">Doktor Livesey mi přes palisádu podal ruku, kývl na Silvera a rázně
zamířil do lesa.</p>

</div>
</body>
</html>