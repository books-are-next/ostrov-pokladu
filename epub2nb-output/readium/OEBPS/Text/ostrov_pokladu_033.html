<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection13">

<h2 class="mlpuroven2kapitola">KAPITOLA
XXII<br class="calibre10"/>
Jak začalo mé dobrodružství na moři</h2>

<p class="mlptextbez1radku">Vzbouřenci se nevrátili – a ani jednou z lesa
nevystřelili. Podle kapitánových slov „dostali na frak“, srub jsme udrželi, v klidu
jsme prohlédli raněné a přichystali večeři. Bez ohledu na nebezpečí jsme
vařili, zeman a já, venku, a ani tam jsme nevycházeli z hrůzy nad sténáním doktorových
raněných.</p>

<p class="mlptext">Z osmi padlých v boji tři dosud dýchali – pirát, postřelený u střílny,
Hunter a kapitán Smollett; první dva byli ztraceni; vzbouřenec umřel doktorovi
pod nožem a Hunter se přes všechno naše úsilí neprobral k vědomí. Ještě den se
držel a těžce dýchal jako ten starý bukanýr u nás doma, co byl raněn mrtvicí;
po tom úderu měl rozdrcený hrudník, při pádu si rozbil lebku a příští noc bez
jediného posunku i zvuku odešel za svým Stvořitelem.</p>

<p class="mlptext">Kapitán utrpěl sice vážné, ale nikterak nebezpečné zranění,
neměl postiženo žádné ústrojí. Andersenova první kulka – postřelil ho totiž Job
– mu roztříštila lopatku, druhá mu jen potrhala a pohmoždila svaly na lýtku.
Doktor prohlásil, že se uzdraví, ale několik neděl nesmí chodit ani hýbat rukou
a pokud možno ani mluvit.</p>

<p class="mlptext">Můj škrábanec na kotnících bylo pouhé komáří štípnutí. Doktor
Livesey mi na něj přilepil náplast a nádavkem mě vytahal za uši.</p>

<p class="mlptext">Po obědě usedli zeman s doktorem vedle kapitánova lože a rokovali.
Pověděli si, co měli na srdci, načež si doktor – bylo krátce po poledni –
nasadil klobouk, zavěsil pistole, připjal tesák, do kapsy strčil mapu a s puškou
přes rameno překročil na severní straně palisádu a křepce vykročil do lesa.</p>

<p class="mlptext">Seděli jsme s Grayem až na druhém konci srubu, abychom
neslyšeli, o čem se velitelé radí; Gray vyndal dýmku z úst a zůstal nad tím tak
ohromen, že si ji zapomněl strčit zpátky.</p>

<p class="mlptext">„Kýho čerta,“ ulevil si, „copak je doktor Livesey blázen?“</p>

<p class="mlptext">„To zas ne,“ řekl jsem, „ten na to z našeho mužstva vypadá
nejmíň.“</p>

<p class="mlptext">„Inu, kamaráde,“ řekl Gray, „možná že ne. Ale jestli není on
blázen, dej si říct, tak jsem blázen já.“</p>

<p class="mlptext">„Doktor má něco za lubem,“ zastal jsem se ho, „jestli se
nemýlím, jde rovnou za Benem Gunnem.“</p>

<p class="mlptext">Jak se potom ukázalo, měl jsem správné tušení. Ve srubu bylo
dusno, proužek písku uvnitř palisády sálal poledním žárem, a tu mě něco
napadlo, co nebylo zrovna správné. Záviděl jsem doktorovi, jak se tam v chladivém
stínu lesa prochází, obletován ptactvem a ovíván jedlovou vůní, a já se tady,
přilepen k horké pryskyřici, peču, kolem samá krev a truchlivé mrtvoly;
zmocnila se mě taková nechuť, že mě to tam začalo strašit.</p>

<p class="mlptext">Při poklízení srubu a umývání nádobí mě závist a nechuť tak opanovaly,
že jsem nepozorovaně proklouzl kolem pytle s pečivem, nacpal jsem si kapsy u kabátu
suchary a tak jsem načal celý ten darebný kousek.</p>

<p class="mlptext">Byl jsem ztřeštěný, budiž, co jsem si usmyslil, byla
ztřeštěnost, potrhlost, ale dělal jsem to nanejvýš opatrně. Jestli se mi něco
stane, hlady neumřu, se suchary vydržím aspoň do zítřka.</p>

<p class="mlptext">Zmocnil jsem se ještě dvou pistolí, a protože růžek s prachem
a kulky jsem už měl, zdálo se mi, že jsem vyzbrojen až dost.</p>

<p class="mlptext">Plán, který jsem si vymyslil, nebyl tak špatný. Chtěl jsem
slézt na písečný výběžek, z východu oddělující kotviště od širého moře, nalézt
Bílou skálu, které jsem si všiml minulý večer, a zjistit, má-li tam Ben Gunn
skutečně schovanou loďku; pořád se mi zdá, že to stálo za to. Že mě sami z ohrady
nepustí, to jsem věděl, usmyslil jsem si tedy v nestřežené chvíli po anglicku
zmizet; způsob to byl špatný, a špatnou se tím stala celá věc. Ale co chcete od
umíněného kluka?</p>

<p class="mlptext">Shodou okolností se mi k tomu naskytla skvělá příležitost.
Zeman a Gray převazovali kapitána; měl jsem před sebou volnou cestu; přesmýkl
jsem se přes palisádu a rovnou do hustého lesa; než moji druhové postřehli, že
jsem pryč, už se mě nedovolali.</p>

<p class="mlptext">Byla to ode mě ztřeštěnost, horší než první, na hlídání srubu
tam totiž zbyli jenom dva zdraví muži; ale jako prve, i tentokrát jsem tím přispěl
k naší záchraně.</p>

<p class="mlptext">Ubíral jsem se rovnou k východnímu břehu ostrova, chtěl jsem
obejít výběžek od moře, aby mě snad z kotviště nezahlédli. Bylo k podvečeru,
ale dosud svítilo a hřálo slunce. Prodíral jsem se vysokým lesem a z dálky ke
mně neustále zaléhal rachot příboje a s ním šelest listí a skřípot haluzí,
mořská bríza zřejmě vála ostřeji než jindy. Zalétaly ke mně studené poryvy; po
několika krocích jsem se octl na kraji lesa; až k obzoru se prostíralo modré a slunné
moře a příboj se vzdouval a metal pěnu po celém pobřeží.</p>

<p class="mlptext"><span class="calibre16">Moře kolem Ostrova pokladů
jsem ani jednou neviděl klidné. Slunce třeba plálo na obloze, vzduch tkvěl
nehybně, klidná hladina se modrala, a přece na břeh dorážely dlouhé vzduté vlny
a burácely ve dne v noci; na celém ostrově se snad nenajde místečko, kam by ten
hřmot nedoléhal.</span></p>

<p class="mlptext">S chutí jsem kráčel podél příboje k jihu, a když se mi zdálo,
že jsem dost daleko, zalezl jsem do hustého křoví a opatrně se jím prodíral až
k jazýčku výběžku.</p>

<p class="mlptext">Za mnou bylo moře, přede mnou kotviště. Mořská bríza přestala
vát, jako by se vyčerpala samou prudkostí; jen od jihu a jihovýchodu foukaly
proměnlivé vánky a hrnuly před sebou kupu mlhy; kotviště, proti větru chráněné
Kostlivčím ostrovem, bylo olověně nehybné jako tehdy, když jsme do něho vpluli.
Od stožárového kotoučku až po ponor se v tom neporušeném zrcadle odrážela <span class="mlpznakkurziva11b">Hispaniola</span> a ze stěžně jí visela pirátská
vlajka.</p>

<p class="mlptext">Vedle ní byl přivázán jeden člun, na zádi v člunu seděl Silver
– jakpak bych ho nepoznal – pár námořníků se nahýbalo přes palubní brlení,
jeden měl na hlavě červenou čepici – byl to ten mizera, co jsem ho před
několika hodinami viděl rozkročmo sedět na palisádě. Zřejmě se bavili a smáli,
z půlmílové vzdálenosti jsem ovšem neslyšel ani slovo. Najednou se ozval
strašlivý, nelidský skřek, až jsem se polekal; ale tu mi vytanul hlas kapitána
Flinta, dokonce jsem ho podle pestrého peří rozeznal, jak sedí svému pánovi na
zápěstí, aspoň jsem měl ten dojem.</p>

<p class="mlptext">Zakrátko pak s jolou odrazili a veslovali ke břehu, muž v červené
čepici spolu s kamarády slezl po schodech do kajuty.</p>

<p class="mlptext">Slunce už tou dobou zapadlo za Dalekohled, mlha houstla a valem
se stmívalo. Mám-li najít loďku ještě ten večer, to jsem věděl, nesmím ztrácet
čas ani okamžik.</p>

<p class="mlptext">K Bílé skále, zřetelně patrné nad houštím, to bylo po výběžku
ještě asi osmina míle a chvíli mi trvalo, než jsem se k ní podrostem prodral a doškrábal.</p>

<p class="mlptext">Když jsem nahmatal její drsné úbočí, byla skoro noc. Přímo pod
ní byl drnový důlek, maskovaný písčinou a bujnou hustou klečí sahající po
kolena; uprostřed důlku byl opravdu stan z kozích kožek, jaký s sebou v Anglii
vozí cikáni.</p>

<p class="mlptext">Skočil jsem do důlku, odhrnul cíp stanu a pod ním byla Gunnova
loďka – nadmíru hrubě zrobená; šišatá kostra z tvrdého dřeva, potažená kozlími
kožkami se srstí obrácenou dovnitř. I na mě byla drobounká, jak uveze
dospělého, to mi nešlo na rozum. Na zádi měla nizounké sedátko, na přídi podpěrku
pro nohy, leželo v ní dvojité pádlo.</p>

<p class="mlptext">Proutěnou rybářskou kocábku, jakou si pletli dávní Britové,
jsem tehdy neznal, viděl jsem ji až později; ale mám-li Gunnovu loďku pořádně
popsat, řeknu, že tak asi vypadala první a nejhorší kocábka, jakou člověk
zrobil. Jednu velkou přednost rybářské kocábky loďka rozhodně měla: byla
lehounká a snadno přenosná.</p>

<p class="mlptext">Loďku jsem tedy našel; snad si řeknete, že mě toulání omrzí;
ale zatím jsem pojal jiný záměr a tak jsem se na něj upnul, že by mě od jeho
provedení snad ani kapitán Smollett neodvrátil. Pod rouškou noci jsem chtěl
odveslovat k <span class="mlpznakkurziva11b">Hispaniole,</span> přetnout kotevní
lano a pustit ji, ať narazí na břeh, kde je jí libo. Po dopolední pohromě, o tom
jsem byl přesvědčen, mají vzbouřenci jedinou touhu zdvihnout kotvu a vyplout na
moře; překazit jim to bude záslužné; protože hlídce nenechali žádný člun,
zvláštní nebezpečí mi přitom nehrozí.</p>

<p class="mlptext">Usedl jsem, že počkám, až se setmí, zatím jsem se sytil
suchary. Byla noc jako stvořená pro můj záměr. Mlha zakryla celou oblohu.
Pohasl a zmizel denní svit a na Ostrov pokladů se snesla hustá tma. Když jsem
posléze s kocábkou na zádech tápavě vyvrávoral z důlku, kde jsem se navečeřel,
z celého kotviště bylo vidět jenom dva světlé body.</p>

<p class="mlptext">Jeden byl velikánský pobřežní oheň, v bažině tam u něho popíjeli
piráti. Podle druhého, pouhé světelné šmouhy ve tmě, se dala určit poloha
zakotvené lodi. S odlivem se pootočila – mířila teď lící ke mně – svítili jen v
kajutě; viděl jsem v mlze rozplizlý odraz světla, vyzařujícího z okna na zádi.</p>

<p class="mlptext">Chvíli už trval odliv, brodil jsem se přes dlouhý pás
bahnitého písku a zapadal do něho nad kotníky, až jsem došel na okraj
opadávající vody. Popošel jsem kousek do moře a s nemalou silou a obratností
posadil kocábku kýlem na hladinu.</p>

</div>
</body>
</html>