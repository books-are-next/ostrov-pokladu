<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven2kapitola">KAPITOLA VI<br class="calibre10"/>
Kapitánovy listiny</h2>

<p class="mlptextbez1radku">Celou cestu jsme ujížděli tryskem, až jsme dojeli k doktoru
Liveseymu. Průčelí jeho domu bylo ve tmě.</p>

<p class="mlptext">Pan Dance mi kázal slézt a zaklepat. Slezl jsem z koně po
Doggerově třmenu. Hned mi otevřela služka.</p>

<p class="mlptext">„Je doma pan doktor Livesey?“ zeptal jsem se.</p>

<p class="mlptext">Prý ne, odpoledne se vrátil domů, ale povečeřet šel na zámek a
celý večer je u zemana.</p>

<p class="mlptext">„Tak si tam, hoši, zajedeme,“ řekl pan Dance.</p>

<p class="mlptext">Bylo to blízko, na koně jsem už nevylezl, s Doggerovým
třmenovým řemenem v ruce jsem doběhl k zámecké bráně a odtamtud dlouhou alejí
měsícem ozářených holých stromů k prostornému bílému zámku, z obou stran
vroubenému starodávnými sady. Pan Dance seskočil z koně, a jen slovo řekl, byl
zároveň se mnou vpuštěn dovnitř.</p>

<p class="mlptext"><span class="calibre16">Po chodbě kryté kobercem
nás sluha zavedl do velké knihovny, kolem dokola stály knihy v regálech a nahoře
na nich bysty. S dýmkou v ruce tam u plápolajícího krbu seděli zeman a doktor
Livesey.</span></p>

<p class="mlptext">Zemana jsem dosud zblízka neviděl. Vysoký byl šest stop, jak
náleží rozložitý, obličej měl bodrý a upřímný, od cestování zdrsnělý, zbrunátnělý
a zvrásněný. Tmavočerné obočí mu nepřestávalo škubat, napohled byl prudké povahy,
ne přímo zlý, jenom prchlivý a pánovitý.</p>

<p class="mlptext">„Jen dál, pane Danci,“ řekl s velkopanskou blahosklonností.</p>

<p class="mlptext">„Dobrý večer, Danci,“ pokynul mu hlavou doktor. „Dobrý večer,
příteli Jime. Jaký dobrý vítr vás sem zavál?“</p>

<p class="mlptext">Inspektor stál zpříma v pozoru a odříkával hlášení jako nějakou
lekci; měli jste vidět, jak se oba páni zvědavě nahnuli dopředu, pohlédli na
sebe a samým překvapením zapomněli kouřit. Nad tím, jak se má matka vrátila do
hostince, se plácl doktor Livesey do stehna a zeman křikl: „Výborně!“ a dlouhou
dýmku přerazil o mřížku krbu. Než inspektor dovyprávěl, pan Trelawney (tak se
totiž zeman jmenoval, jistě si vzpomínáte) dávno vstal a rázoval po knihovně,
doktor (snad aby lépe slyšel) si zas sundal napudrovanou vlásenku; divně se vyjímal
s tou svou černou lebkou ostříhanou dohola.</p>

<p class="mlptext">Pan Dance dovyprávěl.</p>

<p class="mlptext">„Jste znamenitý muž, pane Danci,“ řekl zeman. „Že jste toho
zlověstného otrapu přejel, to je pro mě záslužný čin, jako byste švába
rozšlápl. Mladičký Hawkins je, jak vidím, eso. Zazvoň prosím, Hawkinsi. Musíte
si, pane Danci, zavdat piva.“</p>

<p class="mlptext">„Ty máš tedy, Jime,“ řekl doktor, „to, po čem pásli.“</p>

<p class="mlptext">„Tady, pane doktore,“ a podal jsem mu balíček ve voskovaném
plátně. Doktor si ho ze všech stran prohlédl, jako by ho prsty svrběly; ale
přece ho neotevřel a klidně ho strčil do kapsy kabátu.</p>

<p class="mlptext">„Až se, pane zemane, Dance napije piva,“ řekl, „musí ovšem
zase do služby; ale Jima Hawkinse bych ponechal u nás přes noc; s vaším dovolením
by nám mohli přinést holubí paštiku, ať se navečeří.“</p>

<p class="mlptext">„Jak je, Livesey, libo,“ řekl zeman; „Hawkins si zaslouží něco
víc než holubí paštiku.“</p>

<p class="mlptext">Přinesli tedy náramnou holubí paštiku a položili ji na
servírovací stolek; s chutí jsem se navečeřel, hlad jsem měl jako vlk. Po
dalších lichotných slovech pak Dance propustili.</p>

<p class="mlptext">„Tak co, zemane,“ řekl doktor.</p>

<p class="mlptext">„Tak co, Livesey,“ řekl jedním dechem zeman.</p>

<p class="mlptext"><span class="calibre15">„Jedno po druhém, jedno po
druhém,“ zasmál se doktor Livesey. „O tom Flintovi jste snad slyšel.“</span></p>

<p class="mlptext">„Slyšel,“ zvolal zeman. „Že se ptáte! Krvelačnější bukanýr se
na moři neplavil. Proti Flintovi byl Blackbeard neviňátko. Španělé se ho báli
jak čert kříže, to vám řeknu, kolikrát jsem byl pyšný na to, že je Angličan. Za
Trinidadem jsem na vlastní oči zahlédl jeho košovou plachtu, ale ten bojácný
chvastoun, na jehož lodi jsem se tehdy plavil, zamířil – ano, zamířil rovnou
zpátky do Port of Spain.“</p>

<p class="mlptext">„Já jsem o něm slýchal i v Anglii,“ řekl doktor. Jde o to,
jestli měl peníze?“</p>

<p class="mlptext">„Peníze,“ zvolal zeman. „Copak vám o tom nikdo nevyprávěl? Po
čem jiném ti lotři pásli než po penězích? Copak ti stojí o něco jiného než o peníze?
Pro co jiného než pro peníze nosí svou lotrovskou kůži na trh?“</p>

<p class="mlptext">„To se uvidí,“ odsekl doktor. „S tím vaším zatroleným
švadroněním a horlením se nedostanu ke slovu. Jen to chci vědět: jestli je tady
v balíčku nějaký klíč k tomu, kde Flint svůj poklad zahrabal, jak asi bude
poklad veliký?“</p>

<p class="mlptext"><span class="calibre16">„Veliký, prosím?“ zvolal
zeman. „Takhle veliký. Jestli k němu získáme klíč, jak o něm mluvíte, v bristolské
loděnici vystrojím loď, vás a Hawkinse vezmu s sebou, a kdybych měl třeba sám
po pokladu pátrat, nakonec ho najdu.“</span></p>

<p class="mlptext"><span class="calibre16">„Dobrá,“ řekl doktor. „Jestli
proti tomu Jim nic nemá, tak balíček otevřeme,“ a položil ho před sebe na stůl.</span></p>

<p class="mlptext"><span class="calibre16">Byl pevně sešitý, doktorovi
nezbylo než vyndat kabelu s nástroji a lékařskými nůžkami švy přešmiknout.
Byly v něm dvě věci – sešit a zapečetěná listina.</span></p>

<p class="mlptext">„Nejprve si prohlédneme sešit,“ prohodil doktor.</p>

<p class="mlptext">Při otvírání jsem spolu se zemanem doktoru Liveseymu nakukoval
přes rameno, vlídně mi totiž pokynul, ať k němu od servírovacího stolku, kde
jsem večeřel, přistoupím, abych z toho pátrání taky něco měl. První stránka
byla počmáraná, jako když někdo jen tak škrábe nebo zkouší pero. Jedna
čmáranice byla stejná jako to vytetované písmo: „Zdar Billymu Bonesovi.“ Dále
tam stálo: „Pan W. Bones, kormidelník“, „Přestat s rumem“, „Dostal ji za Palm
Key“ a jiná slovíčka, většinou nečitelná. Přemýšlel jsem, kdo to byl, co ji „dostal“,
a co znamená „ji“. Nejspíš ránu nožem do zad.</p>

<p class="mlptext">„Z toho se moc nepoučíme,“ řekl doktor Livesey a zalistoval
dál.</p>

<p class="mlptext"><span class="calibre16">Na dalších desíti nebo
dvanácti stranách byly prapodivné záznamy. Jako v nějaké obchodní knize
začínaly datem a končily částkou. Ale místo vysvětlivek mezi nimi byly křížky
různého počtu. Tak například 12. června 1745 měl někdo dostat sedmdesát liber,
ale splatnost vysvětlovalo jen šest křížků. Někdy bylo ovšem připsáno místo,
třeba „Za Caracásem“ nebo taky udána zeměpisná šířka a délka, například 62°17′20″,
19°2′40″.</span></p>

<p class="mlptext">Účtování zabíralo přes dvacet let, zaznamenané částky postupně
stoupaly a po paterém nebo šesterém chybném počítání tam někdo vypsal úctyhodný
součet a k tomu poznamenal: „Bonesova hromádka.“</p>

<p class="mlptext">„Já jsem z toho nezmoudřel,“ řekl doktor Livesey.</p>

<p class="mlptext">„Vždyť je to nad slunce jasné,“ zvolal zeman. „Je to zlosynova
účetní kniha. Křížky naznačují jména potopených lodí a vydrancovaných měst.
Částky znamenají, jaký podíl z toho tomu ničemovi připadl; kde mohla vzniknout
nejasnost, tam to, jak vidíte, uvedl naplno. Tak třeba ‚za Caracásem‘;
přepadli tam u břehu nějakou nešťastnou loď: Pánbůh buď milostiv těm, kdo na ní
sloužili – dávno jsou z nich korálové útesy.“</p>

<p class="mlptext">„Tak jest,“ řekl doktor. „To máte z cestování. Tak jest! A jak
stoupal v hodnosti, vida, i částek přibývá.“</p>

<p class="mlptext"><span class="calibre15">Nic víc v knížce nebylo,
leda ke konci na prázdných listech záznamy pár míst a tabulka na přepočítávání
francouzské, anglické a španělské měny.</span></p>

<p class="mlptext">„Byl opatrný na peníze!“ řekl doktor. „Hned tak ho někdo
neošidil.“</p>

<p class="mlptext">„A teď další,“ řekl zeman.</p>

<p class="mlptext">Na lejstru bylo několik pečetí, přitisknutých náprstkem; možná
tím, který jsem našel v kapitánově kapse. Doktor listinu opatrně rozpečetil a vypadla
z ní mapa ostrova s udáním zeměpisné šířky a délky, hloubky u břehu, názvů
kopců, zátok a delt a všelijakých jiných okolností důležitých pro bezpečné
přistání. Na délku měřil ostrov devět, napříč pět mil, vypadal takřka jako
stojící drak, měl dva chráněné přístavy a uprostřed kopec označený jako „Dalekohled“.
Kromě toho byly na mapě ještě pozdější přípisky – zvláště pak tři křížky
nakreslené červeným inkoustem – dva na severu, jeden na jihozápadě a vedle něho
byla rovněž červeně drobným krasopisným písmem, jiným než kapitánovo třaslavé
písmo, napsaná tato slova: „Tady hlavní poklad.“</p>

<p class="mlptext1">Na rubu pak stálo stejným písmem další poučení, psané
stejným písmem:</p>

<p class="mlpdopisi">„Vysoký strom, úbočí Dalekohledu, od SSV k S.</p>

<p class="mlpdopisi">Kostlivčí ostrov VJV k V.</p>

<p class="mlpdopisi">Deset stop.</p>

<p class="mlpdopisi">Stříbrné pruty jsou v severní skrýši; ta leží ve směru
východního pahorku, deset sáhů od černého skaliska, když stojíš tváří proti
němu.</p>

<p class="mlpdopisi">Zbraně se lehce najdou v písečném chlumku, na severním hrotu
Severní zátoky, směr V, čtvrt S.</p>

<p class="mlpdopispodpisi">J. F.“</p>

<p class="mlptext">To bylo všechno. Bylo to stručné, mně zcela nepochopitelné,
ale zeman a doktor Livesey nad tím jásali radostí.</p>

<p class="mlptext"><span class="calibre16">„Livesey,“ řekl zeman, „hned
s tím mizerným doktorováním prašťte. Zítra se rozjedu do Bristolu. Za tři týdny
– co říkám za tři týdny! – za dva týdny, za deset dní si opatříme tak
znamenitou loď a tak vybrané mužstvo, že se v Anglii lepší nenajde. Hawkinse
vezmeme s sebou jako poskoka. Bude z tebe, Hawkinsi, skvělý poskok. Vy jste,
Livesey, lodní doktor; já zas admirál. Přibereme Redrutha, Joyce a Huntera.
Budou vát příznivé větry, poplujeme rychle, najdeme to jako nic, peněz budeme
mít jako smetí – válet se v nich budem – do smrti budeme mít vystaráno.“</span></p>

<p class="mlptext">„Pojedu s vámi, Trelawney,“ řekl doktor; „a že Jim pojede taky
a že se nám osvědčí, za to ručím. Jenom z jednoho člověka mám strach.“</p>

<p class="mlptext">„Z kterého?“ zvolal zeman. „Kdo je ten ničema?“</p>

<p class="mlptext">„Vy,“ odpověděl doktor, „neudržíte jazyk za zuby. Nejsme sami,
kdo o té listině ví. Ti chlapi, co dnes napadli hostinec – jistě samí odvážní
hrdlořezi – i ti, co zůstali na plachetnici, a bezpochyby ještě další, poschovávaní
někde nablízku, jsou odhodláni zmocnit se těch peněz, ať to stojí co to stojí.
Než se octneme na moři, nesmíme chodit sami. Jim a já se od sebe nehnem, do
Bristolu ať s vámi jedou Joyce a Hunter; o tom, co jsme našli, nikdo ani muk.“</p>

<p class="mlptext">„Livesey, vy uhodíte vždycky hřebík na hlavičku,“ odvětil
zeman. „Budu mlčet jako hrob.“</p>

</div>
</body>
</html>