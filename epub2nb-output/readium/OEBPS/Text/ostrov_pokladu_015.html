<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">

<h2 class="mlpuroven2kapitola">KAPITOLA
VII<br class="calibre10"/>
Odjíždím do Bristolu</h2>

<p class="mlptextbez1radku">Na moře jsme se vypravovali déle, než si zeman
myslel, a z toho, co jsme původně zamýšleli, se nám nic nesplnilo, ani to, že
zůstanu s doktorem Liveseym pohromadě. Doktor musel zajet do Londýna pro náhradníka;
zeman se činil v Bristolu a já jsem žil na zámku pod ochranou hajného, starého
Redrutha, skoro jako vězeň, ale hlavu plnou mořských fantazií a vábných vidin
podivných ostrovů a dobrodružství. Dlouhé hodiny jsem hloubal nad mapou,
pamatoval jsem si ji do všech podrobností. Usazen u klíčníkova krbu jsem v duchu
vnikal na ostrov ze všech stran; jitro po jitru jsem probádával jeho půdu;
tisíckrát jsem vylezl na strmý kopec zvaný Dalekohled a z vrcholu se kochal
nádhernou a proměnlivou vyhlídkou. Někdy se ostrov hemžil divochy a my jsme s nimi
bojovali; jindy zas nebezpečnými šelmami a ty proháněly nás; ale žádná ta
vidina se nevyrovnala podivným a truchlivým dobrodružstvím, jaká nás čekala.</p>

<p class="mlptext1">Plynuly týdny, a tu jednoho krásného dne doručili doktoru
Liveseymu dopis s poznámkou: „Není-li přítomen, ať dopis otevře Tom Redruth
nebo mladý Hawkins.“ Zařídili jsme se podle příkazu a dověděli se, nebo spíše
já sám jsem se dověděl – hajnému totiž čtení moc nešlo, když to nebylo tištěné
písmo – tuto důležitou zprávu:</p>

<p class="mlpdopisi">Hostinec U Staré kotvy, Bristol 1. března 17–.</p>

<p class="mlpdopisi">Milý Livesey, nevím, jestli jste na zámku nebo stále ještě v
Londýně, píšu tedy dvojmo tam i tam.</p>

<p class="mlpdopisi">Loď jsem koupil a vystrojil. Leží na kotvách, jen vyplout na
moře. Ani si nedokážete představit, jaký je to roztomilý škuner – dítě by ho
mohlo řídit – dvě stě tun; jméno: Hispaniola.</p>

<p class="mlpdopisi">Dohodil mi ho můj starý známý, Blandly, člověk ve všem všudy
k nezaplacení. Ten znamenitý chlapík se div nepřetrhl a s ním, řekl bych, celý
Bristol, jakmile vešlo ve známost, do kterého přístavu plujeme – totiž za
pokladem.</p>

<p class="mlptext2">Přerušil jsem čtení dopisu a řekl: „Doktoru Liveseymu se
to, Redruthe, líbit nebude. Zeman se přece jen prořekl.“</p>

<p class="mlptext">„No, a proč ne?“ zavrčel hajný. „To by tak hrálo, aby zeman
kvůli doktoru Liveseymu nesměl mluvit.“</p>

<p class="mlptext1">Zanechal jsem dalších poznámek a četl dále:</p>

<p class="mlpdopisi">Na Hispaniolu kápl Blandly, a šel na to tak šikovně, že ji
dostal za babku. Určití lidé v Bristolu jsou proti Blandlymu náramně zaujatí.
Neostýchají se tvrdit, že tomu poctivci jde jen a jen o peníze, Hispaniola že
byla jeho a on mě vzal na hůl – vyložená pomluva. Ale že je škuner znamenitý,
to si nikdo netroufne popírat.</p>

<p class="mlpdopisi">Zatím šlo všechno hladce. Řemeslníci – ráhnaři a jiní – si
ovšem s prací hráli, bylo to k zlosti, ale časem se to spravilo. Starosti mi
dělalo mužstvo.</p>

<p class="mlpdopisi">Chtěl jsem jich nějakých dvacet – kdyby snad došlo ke srážce
s domorodci, s bukanýry nebo s těmi hnusnými Francouzi. Setsakramentsky jsem se
nadřel, ale víc jsem jich nesehnal než půl tuctu, ale pak jsem šťastně kápl na
pravého člověka.</p>

<p class="mlpdopisi">Stál jsem v loděnici a čirou náhodou jsem se s ním dal do
řeči. Jak jsem se dověděl, býval námořníkem, teď má hostinec, v Bristolu zná
kdejakého matróza, na souši mu zdraví neslouží, touží po nějakém dobrém místě
jako lodní kuchař, aby se dostal zase na moře. Dobelhal prý se tam ten den jen
proto, aby se nadýchal slané vody.</p>

<p class="mlpdopisi">Náramně mě to dojalo – však vás by to dojalo taky – a ze
soucitu jsem ho rovnou přijal za kuchaře. Říká si Dlouhý John Silver, chybí mu
jedna noha; pro mě je to však spíš doporučení, on totiž o ni přišel při obraně
vlasti, jeho velitelem byl nesmrtelný Hawke. A penzi, Livesey, žádnou nemá.
Považte, v jaké hnusné době to žijeme!</p>

<p class="mlpdopisi"><span class="calibre15">Myslel jsem, že jsem
získal kuchaře, a zatím jsem objevil celé mužstvo. Spolu se Silverem jsem za
pár dní sestavil chásku ostřílených mořských vlků, že si lepší nelze přát – moc
hezky nevypadají, ale už z jejich vzezření je znát nezkrotnou odvahu. Řeknu
vám, i s fregatou se můžeme utkat.</span></p>

<p class="mlpdopisi">Dlouhý John dokonce odstranil dva z těch šesti nebo sedmi,
které jsem zjednal. Jako nic mi dokázal, že takoví sladkovodní jelimánci by nám
na dobrodružné výpravě jen překáželi.</p>

<p class="mlpdopisi">Jsem zdráv, náladu mám výbornou, jím jako drvoštěp, spím, jako
když mě do vody hodí, ale už se nemohu dočkat, až moji milí matrózi zadupají
kolem vratidla. Vzhůru na moře! Čert vzal poklad! Pobláznil jsem se z mořské
nádhery. Honem, Livesey, přijeďte; jestli mě máte rád, nemarněte ani hodinu.</p>

<p class="mlpdopisi">Mladičký Hawkins ať si pod Redruthovou ochranou zaskočí k matce;
potom hajdy oba do Bristolu.</p>

<p class="mlpdopispodpisi">John Trelawney</p>

<p class="mlpdopisi"><span class="mlpznakkurziva11b"><span class="calibre19">Douška</span></span><a href="../Text/ostrov_pokladu_047.html#_ftn9" title="" class="pcalibre pcalibre1" id="_ftnref9"><span class="msofootnotereference"><span class="calibre13"><span class="msofootnotereference"><span class="calibre14">[9]</span></span></span></span></a>.
Ještě jsem vám neřekl, že nám Blandly (mimochodem, jestli se do konce srpna
nevrátíme, pošle za námi záchrannou loď) našel znamenitého kapitána – je to,
bohužel, paličák, ale jinak úplný poklad. Taky zkušeného kormidelníka nám
Dlouhý John Silver někde vyšťáral, jmenuje se Arrow. Za dělmistra mám, Livesey,
člověka, který fouká na píšťalu; na palubě milé Hispanioly se tedy zařídíme
jako na válečném korábu.</p>

<p class="mlpdopisi">Zapomněl jsem vám říci, že je Silver zámožný; přesvědčil
jsem se, že má v bance účet a nikdy ho nepřekročil. Hospodu povede za něho jeho
žena; je to černoška, takoví staří mládenci jako vy a já se snad mohou právem domnívat,
že se vydává znovu do světa nejen kvůli zdraví, ale taky kvůli ženě.</p>

<p class="mlpdopispodpisi">J. T.</p>

<p class="mlpdopisi"><span class="mlpznakkurziva11b"><span class="calibre19">Druhá
douška: </span></span>Hawkins ať zůstane jednu noc u matky.</p>

<p class="mlptext2">To si můžete myslit, jak mě ten dopis rozrušil. Radostí
jsem byl celý pryč; pro Redrutha, který pořád reptal a bědoval, jsem měl
opovržení. Kdejaký výpomocný hajný byl ochoten jít místo něho, ale tak si to
přál zeman, a zemanovo přání jim bylo zákonem. Zareptat si troufal ještě tak
starý Redruth.</p>

<p class="mlptext">Ráno jsem se s ním vydal pěšky k Admirálu Benbowovi, ve zdraví
a spokojenosti jsem tam zastihl matku. Kapitán, který se nás tolik natrápil,
odešel tam, kde i hříšníci přestanou zlobit. Zeman dal všechno opravit,
vymalovat jizbu i vývěsní štít, a přidal pár kusů nábytku – zejména do výčepu
krásnou lenošku pro matku. Sehnal jí taky pikolíka, aby měla zastání, až
odjedu.</p>

<p class="mlptext">Teprve při pohledu na pikolíka jsem pochopil, jak na tom jsem.
Do té chvíle jsem myslel jen na nastávající dobrodružství, ne na to, že odcházím
z domu. Pohlédl jsem na neznámého nešiku, který tam zůstane u matky místo mě, a
vyhrkly mi slzy. Proháněl jsem ho jen což. V práci se zatím nevyznal, stokrát
se mi naskytla možnost napomenout ho a pokárat, jedinou příležitost jsem
nevynechal.</p>

<p class="mlptext">Minula noc a druhý den po obědě jsme s Redruthem znovu
vyrazili pěšky. Rozloučil jsem se s matkou, se zátokou, kde jsem od narození
žil, a s Admirálem Benbowem – po přemalování mi už nebyl tak drahý. Nakonec
jsem vzpomněl kapitána na líci poznamenaného šrámem od šavle, jak rázně
chodíval tam na pobřeží, v třírohém klobouku, se starým dalekohledem pod paží.
Vzápětí jsme zahnuli na silnici a domov mi zmizel z očí.</p>

<p class="mlptext">Za soumraku nás na vřesovišti U Krále Jiřího vzal dostavník.
Vmáčkl jsem se mezi Redrutha a nějakého staršího tlusťocha. Jeli jsme rychle a bylo
zima, ale já jsem od počátku podřimoval, a jak se dostavník přes hory přes doly
hnal od štace ke štaci, spal jsem jako zabitý; někdo mě šťouchl do žeber, rázem
jsem procitl, otevřel oči a zjistil, že stojíme na velkoměstské ulici před
nějakým velkým stavením a že je už dávno den.</p>

<p class="mlptext">„Kde to jsme?“ zeptal jsem se.</p>

<p class="mlptext">„V Bristolu,“ řekl Tom. „Slez.“</p>

<p class="mlptext">Pan Trelawney se ubytoval v hostinci až u loděnice, aby mohl
sledovat, jak pokračuje práce na škuneru. Museli jsme za ním, všecek šťasten
jsem kráčel po hrázích kolem přehojných lodí všech velikostí, podob a národů.
Na jedné si námořníci při práci prozpěvovali; na jiné zas viseli nahoře na
vlákýnkách, která vypadala jak pavučiny. Na pobřeží jsem žil odmalička, ale
najednou mi připadalo, že jsem moře dosud neviděl. Pach dehtu a soli mi byl
něčím novým. Na přídích lodí jsem viděl úžasné klounové sochy, které přepluly
oceán. Taky staré námořníky jsem viděl, v uších náušnice, na lících nakroucené
licousy, na hlavě dehtované copánky, jak si po matrózsku furiantsky a nemotorně
vykračují; pohled na ně mě potěšil víc než pohled na krále a arcibiskupy.</p>

<p class="mlptext">Já sám si vyjedu na moře; na moře ve škuneru, kde dělmistr
fouká na píšťalu a copatí námořníci prozpěvují; na moře vstříc neznámému
ostrovu hledat pohřbený poklad.</p>

<p class="mlptext">Kochal jsem se tímto luzným snem, a tu jsme došli před
rozlehlý hostinec, zastihl jsem tam zemana Trelawneyho v modré uniformě
námořního důstojníka; všecek usměvavý vycházel zrovna ze dveří a skvěle přitom
napodoboval námořnickou chůzi.</p>

<p class="mlptext">„Tak už jste tady,“ zvolal, „včera večer přijel z Londýna
doktor. Výborně! Mužstvo je pohromadě!“</p>

<p class="mlptext">„Ach, pane zemane,“ zvolal jsem. „Kdypak vyplujeme?“</p>

<p class="mlptext">„Kdy vyplujeme?“ on na to. „Zítra vyplujeme.“</p>

</div>
</body>
</html>