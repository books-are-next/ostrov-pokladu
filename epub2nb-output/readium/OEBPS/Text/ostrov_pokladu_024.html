<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h2 class="mlpuroven2kapitola">KAPITOLA
XV<br class="calibre10"/>
Ostrovan</h2>

<p class="mlptextbez1radku"><span class="calibre16">Na úbočí strmého a
kamenitého kopce se uvolnila suť a s řinkotem a poskakováním se mezi stromy
sypala dolů. Maně jsem pohlédl tím směrem a uviděl jsem, jak něco hbitě
uskočilo za kmen borovice. Jestli je to medvěd, člověk nebo opičák, to jsem
nerozeznal. Věděl jsem jen, že je snědý a střapatý. Tak jsem se toho strašidla
lekl, že jsem zůstal stát.</span></p>

<p class="mlptext">Jsem z obou stran zaskočen, napadlo mě; za mnou jsou vrazi,
vpředu číhá nějaké záhadné stvoření. Nebezpečí, které znám, se mi zdálo lepší
než to, které neznám. Proti lesnímu zjevení ani Silver nevypadal tak strašně.
Otočil jsem se tedy na patě, stále jsem se ohlížel a couval jsem za sebe zpátky
k člunům.</p>

<p class="mlptext"><span class="calibre16">Netvor se znova vynořil a oklikou
mi nadbíhal. Byl jsem samozřejmě utrmácen, ale být třeba svěží jako zrána,
marně bych s takovým rychlým sokem závodil. Jako srnec se míhal od kmene ke
kmeni, běžel po dvou nohou, ale téměř vodorovně nachýlený dopředu, jak jsem
dosud žádného člověka běžet neviděl. Že je to člověk, o tom nebylo pochyb.</span></p>

<p class="mlptext">Vzpomněl jsem si na vyprávění o kanibalech. Málem jsem křikl o
pomoc. Že je to člověk, třeba divoký, mě přece jen trochu uklidnilo, a tím víc
jsem zatrnul strachy před Silverem. Zůstal jsem stát a přemýšlel, jak se z toho
dostat. Při tom rozvažování mi blesklo hlavou, že mám u sebe pistoli. Z vědomí,
že nejsem bezbranný, mi znovu v srdci vzplála odvaha: otočil jsem se tedy a rázně
vykročil naproti ostrovanovi.</p>

<p class="mlptext">Schovával se za kamenem, ale podle všeho mě bystře sledoval.
Jen jsem k němu namířil, hned se zas vynořil a udělal krok, že mi půjde
naproti. Zaváhal, couvl, znovu poskočil, a nakonec, což mě nemálo udivilo a zmátlo,
padl na kolena a úpěnlivě ke mně vztáhl ruce.</p>

<p class="mlptext">Znovu jsem zůstal stát.</p>

<p class="mlptext">„Kdopak jste?“ zeptal jsem se.</p>

<p class="mlptext"><span class="calibre16">„Ben Gunn,“ odpověděl drsně
a chraplavě, jako když v rezavém zámku zaskřípá klíč. „Jsem nešťastný Ben Gunn,
ano, Ben Gunn; tři léta jsem s žádným křesťanem nemluvil.“</span></p>

<p class="mlptext">Viděl jsem, že je běloch jako já a že má příjemné rysy. Pleť
měl osmahlou od slunce, i rty měl speklé; od snědé tváře se mu nápadně odrážely
modré oči. Byl samý hadr, takového otrhance jsem jakživ neviděl, ba ani si
představit nedovedl. Měl na sobě cáry starých plachet a voskovaného plátna;
fantasticky slátané odění mu udržovaly pohromadě všelijaké roztodivné sponky,
mosazné knoflíky, proutky a smyčky z námořnických plunder. Kolem boků měl
starý řemen s mosaznou přezkou, byl to jediný pořádný kus jeho obleku.</p>

<p class="mlptext">„Tři léta!“ zvolal jsem. „To jste ztroskotal?“</p>

<p class="mlptext">„Ba ne, kamaráde,“ řekl, „vysadili mě na břeh.“</p>

<p class="mlptext">To slovo jsem už slyšel, znamená, jak jsem věděl, strašlivý
trest, obvyklý u bukanýrů, že totiž vysadí provinilce někde na daleký a pustý
ostrov a dají mu trochu prachu a kulek.</p>

<p class="mlptext">„Před třemi lety mě vysadili na břeh,“ hovořil dále, „a od té
doby se živím kozami, bobulemi a ústřicemi. Všude se člověk nějak protluče,
říkám. A přece jen, kamaráde, z hloubi srdce toužím po křesťanském jídle. Nemáš
náhodou u sebe kousek sýra? Že ne? Kolikrát se mi v noci zdá o sýru – hlavně
opékaném – probudím se, a kde nic tu nic.“</p>

<p class="mlptext">„Jestli se dostanu zpátky na loď,“ ujistil jsem ho, „dostanete
sýra, co hrdlo ráčí.“</p>

<p class="mlptext">Za řeči mi ohmatával kazajku, hladil mě po ruce, prohlížel mi
boty a při každé pomlce se radoval jako dítě, že má před sebou tvora jako on.
Ale nad tím, co jsem mu řekl, zbystřil zrak a lišácky zamžoural.</p>

<p class="mlptext">„Jestli se dostaneš zpátky na loď, říkáš?“ opakoval po mně. „A
kdopak ti brání?“</p>

<p class="mlptext">„Vy ne, to vím,“ odvětil jsem.</p>

<p class="mlptext">„To máš pravdu,“ zvolal. „A jak – jakpak ti, kamaráde, říkají?“</p>

<p class="mlptext">„Jim.“</p>

<p class="mlptext">„Jim, Jim,“ opakoval s očividnou radostí. „Já jsem, Jime, žil
bohapustě, hanba by ti bylo poslouchat to. Když se tak na mě díváš, jestlipak
bys věřil, že jsem měl zbožnou matku?“ zeptal se mě.</p>

<p class="mlptext">„Ani moc ne,“ odpověděl jsem.</p>

<p class="mlptext">„Vidíš,“ řekl, „a jak zbožnou. Byl jsem ti způsobný, zbožný
chlapec a katechismus jsem odříkával, jako když bičem mrská. Takhle jsem to, Jime,
dopracoval, a začalo to tím, že jsem si hrál na posvátných hrobech s kamínky.
Tak to začalo, a potom to šlo se mnou z kopce; co se do mě má zbožná matka
namluvila, kolikrát mi to všechno prorokovala! Sama Prozřetelnost mě sem
přivedla. Teprve tady na pustém ostrově se mi to rozleželo v hlavě, jsem zase
zbožný, jak jsem býval. Rumu si ani nelíznu, nejvýš tak náprstek pro štěstí, až
se k němu ovšem dostanu. Zařekl jsem se, že budu dělat dobrotu, a vím, jak na
to, Jime,“ ohlédl se, ztlumil hlas a zašeptal, „já jsem ti bohatý.“</p>

<p class="mlptext">Napadlo mě, že se chudák v té samotě pomátl na rozumu, a snad
jsem to dal na sobě znát; opakoval totiž důrazně:</p>

<p class="mlptext">„Jářku, bohatý, bohatý! A něco ti, Jime, povím: ty budeš taky
bohatý. Budeš ještě děkovat osudu, že jsi na mě narazil první.“</p>

<p class="mlptext"><span class="calibre15">A tu se starostlivě
zachmuřil, sevřel mi pevněji ruku a pohrozil mi prstem: „Pověz mi, Jime,
pravdu: není to snad Flintova loď?“ zeptal se mě. </span></p>

<p class="mlptext">Dostal jsem šťastné vnuknutí. Vytušil jsem v něm spojence a rovnou
jsem mu odpověděl.</p>

<p class="mlptext">„Flintova loď to není, Flint je nebožtík; ale když chcete,
povím vám pravdu – je na ní pár Flintových námořníků. Tím hůř pro nás.“</p>

<p class="mlptext">„Snad ne taky nějaký chlap – s jednou – nohou?“ vyjekl.</p>

<p class="mlptext">„Silver?“ zeptal jsem se.</p>

<p class="mlptext">„Ano, Silver!“ řekl, „tak se jmenuje.“</p>

<p class="mlptext">„Je to kuchař a zároveň štváč.“</p>

<p class="mlptext">Pořád mi svíral zápěstí a po těchto slovech mi je div nevykloubil.
„Jestli tě posílá Dlouhý John,“ řekl, „je po mně veta, to vím. Ale co myslíš,
že bude s tebou?“</p>

<p class="mlptext"><span class="calibre16">Místo odpovědi jsem mu bez
rozmyšlení vyprávěl o naší plavbě a nynějším zoufalém postavení. Napjatě mě
poslouchal, a když jsem domluvil, pohladil mě po hlavě.</span></p>

<p class="mlptext">„Jsi hodný chlapec, Jime,“ řekl. „Jste v pasti, viď. Jen se
spolehněte na Bena Gunna – Ben Gunn ví, jak na to. Jak sám říkáš, jste v pasti.
Když vám pomůžu, co myslíš, zachová se zeman štědře?“</p>

<p class="mlptext">Řekl jsem, že zeman je štědrost sama.</p>

<p class="mlptext">„<span class="calibre22">Víš,“ bránil se Ben Gunn, „ne
aby ze mě udělal vrátného, navlékl mě do livreje a podobně, o to mu, Jime,
nestojím. Takhle to myslím, dal by si říct a věnoval mi z toho, co mi stejně
patří, nějakých tisíc liber?“</span></p>

<p class="mlptext">„To jistě,“ řekl jsem. „Každý námořník měl dostat svůj díl.“</p>

<p class="mlptext">„A svezl by mě domů?“ zatvářil se lišácky.</p>

<p class="mlptext"><span class="calibre16">„Zeman je přece slušný pán,“
horlil jsem. „Až se ostatně zbavíme těch druhých, budeme vás na lodi
potřebovat, abychom se dostali šťastně domů.“</span></p>

<p class="mlptext">„To budete,“ řekl. Zřejmě se mu ulevilo.</p>

<p class="mlptext"><span class="calibre17">„Něco ti povím,“ hovořil
dále. Jen tohle, a nic víc. Byl jsem na Flintově lodi, když zahrabával poklad,
on a ještě šest jiných – šest statných matrózů. Pobyli na ostrově skoro týden,
my jsme zatím na milém <span class="mlpznakkurziva11b">Mroži</span> křižovali
poblíž. Jednoho krásného dne se ozval signál a na lodičce k nám připlul Flint,
úplně sám, hlavu ovinutou modrým šátkem. Zrovna vycházelo slunce, vypadal tam
pod přídí bledý jak smrtka. Jen považ, on přijel, a těch šest bylo pod drnem.
Jak to dokázal, to nikdo z nás neuhodl. Nejspíš samá rvačka, řež, vražda – on
jediný proti šesti. Kormidelníkem byl Billy Bones, podnálodním Dlouhý John;
zeptali se ho, kde je poklad, a on jim odsekl: Jestli chcete, jděte na ostrov a
zůstaňte si tam; loď, u všech hromů, odpluje za další kořistí!‘ Tak to řekl.</span></p>

<p class="mlptext"><span class="calibre16">Před třemi lety jsem plul
na jiné lodi, a tu jsme zahlédli tenhle ostrov. ‚Hoši,‘ řekl jsem, ‚je tady
Flintův poklad, vystupme na břeh a najděme si ho.‘ Kapitánovi to nešlo pod nos,
ale moji kamarádi jinak nedali a vystoupili. Dvanáct dní ho hledali a každý
den mi víc spílali, až jednoho krásného dne se všichni sebrali a odešli na loď.
A ty, Benjamine Gunne,‘ řekli mi, ‚tady máš pušku, lopatu a krumpáč. Zůstaň si
tady a hledej Flintův poklad sám.‘</span></p>

<p class="mlptext">Jsem tady, Jime, tři léta, a za tu dobu jsem jedinkrát nevzal
křesťanskou stravu do úst. Podívej se na mě, jen se na mě podívej. Vypadám na matróza?
Říkáš, že ne. Taky že nevypadám, jářku.“</p>

<p class="mlptext">Zamžoural a silně mě štípl.</p>

<p class="mlptext">„Zopakuj to, Jime, svému zemanovi,“ hovořil dále. „Taky že
nevypadá – tak to doslova řekl. Ať je den nebo noc, ať je jasno nebo prší, tři
léta je z něho ostrovan, někdy (pověz) si vzpomene na modlitbu, někdy zas
(pověz) na svou stařičkou matku, jestli je ještě naživu; ale většinou (pověz) –
většinou se Gunn zabývá něčím jiným. A takhle ho štípni jako já.“</p>

<p class="mlptext">Znovu mě nadmíru štípl, důvěrně štípl.</p>

<p class="mlptext">„A potom ještě tohle,“ hovořil dále, „Gunn (pověz mu) je
správný chlap, dá o moc víc – o moc víc, pamatuj si – na člověka dobrého rodu
než na ty dobrodruhy, k nimž sám kdysi patřil.“</p>

<p class="mlptext">„Nerozumím vám ani slovo,“ řekl jsem. „Stejně na tom nezáleží;
jak se mám dostat na loď?“</p>

<p class="mlptext">„V tom je háček, bodejť,“ řekl. „Mám loďku, vlastníma rukama
jsem ji vyrobil. Tamhle pod Bílou skálou ji schovávám. V nejhorším případě to s
ní můžeme po setmění zkusit. Ha!“ vyjekl „co to?“</p>

<p class="mlptext">Do západu slunce sice zbývaly ještě skoro dvě hodiny, ale vtom
zahřmělo dělo, až se všechny ozvěny na ostrově ozvaly a rozštěkaly.</p>

<p class="mlptext">„Dali se do boje!“ vykřikl jsem. „Pojďte za mnou.“</p>

<p class="mlptext">Zapomněl jsem nadobro na strach a rozběhl se ke kotvišti;
ostrovan oděný do kozlích koží klusal lehce a křepce po mém boku.</p>

<p class="mlptext">„Vlevo, vlevo,“ pobízel mě, „drž se, kamaráde Jime, vlevo! Pod
stromy! Tamhle jsem zabil první kozu. Teď už sem žádná nechodí, rozběhly se po
kopcích, mají z Benjamina Gunna strach. Tamhle je krchov –“ to myslel hřbitov. „Vidíš
ty rovy? Občas sem zajdu a pomodlím se, když se mi zdá, že by mohla být neděle.
Kostel to zrovna není, ale slavnostní je dost; Ben Gunn je na tom vůbec špatně –
jak sám říkáš, nemá kaplana, bibli ani vlajku.“</p>

<p class="mlptext">Běžel jsem a on stále tlachal, na odpověď nečekal a také ji
nedostal.</p>

<p class="mlptext">Až za dlouhou chvíli po výstřelu z děla se ozvala salva z pušek.</p>

<p class="mlptext">Znovu se rozhostilo ticho, a tu jsem ani ne čtvrt míle před
sebou viděl, jak nad lesem vlaje britská vlajka.</p>

</div>
</body>
</html>