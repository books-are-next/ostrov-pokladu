<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection11">
<h2 class="mlpuroven2kapitola">KAPITOLA
XX<br class="calibre10"/>
Silverovo poselství</h2>

<p class="mlptextbez1radku">A skutečně, dva chlapi stáli před palisádou, jeden
mával bílým šátkem, druhý, byl to sám Silver, stál klidně vedle něho.</p>

<p class="mlptext">Bylo časně zrána, tak chladné ráno jsem snad nezažil, mrazilo
až do morku kostí. Nad námi byla jasná obloha bez jediného mráčku a vrcholky
stromů růžověly od slunce. Silver a jeho pobočník však stáli ještě v šeru a po
kolena se brodili v úzkém bílém oparu, který se v noci přivalil z bažiny až k nám.
Ostrov byl zřejmě vlhký, zimničný a nezdravý.</p>

<p class="mlptext">„Mužstvo zůstane uvnitř,“ zavelel kapitán. „O co, že je to
nějaká léčka.“</p>

<p class="mlptext">Zahalekal na bukanýra.</p>

<p class="mlptext">„Kdo tam? Stát, nebo střelím.“</p>

<p class="mlptext">„Bílá vlajka,“ křikl Silver.</p>

<p class="mlptext">Kapitán stál pod přístřeškem a dobře se kryl, aby ho nezasáhl
nějaký zákeřný výstřel. Otočil se po nás a řekl:</p>

<p class="mlptext">„Doktorova stráž nastoupit ke špehýrkám. Pane doktore Livesey,
na severní stranu prosím; Jime, na východní; Grayi, na západní. Druhá stráž,
všichni muži ať nabíjejí pušky. Zčerstva, hoši, a pozor!“</p>

<p class="mlptext">Potom se zas obrátil ke vzbouřencům.</p>

<p class="mlptext">„Nač ta bílá vlajka?“ křikl.</p>

<p class="mlptext">Tentokrát odpověděl druhý.</p>

<p class="mlptext">„Kapitán Silver jde prosím na palubu vyjednávat,“ houkl.</p>

<p class="mlptext">„Kapitán Silver? Toho neznám. Kdo to je?“ křikl kapitán.
Zaslechli jsme, jak sám pro sebe dodal: „Cože, kapitán? Namoutě, ten nějak povýšil!“
Ozval se Dlouhý John.</p>

<p class="mlptext">„Já, prosím. Vy jste, prosím, zběhl,“ slovo „zběhl“ zdůraznil,
„a tak mě chudáci hoši zvolili za kapitána. Když se dohodneme, bez zbytečných
cavyků se podrobíme. Stačí mi, pane kapitáne Smollette, vaše slovo, že smím živ
a zdráv z palisády odejít, a než zmizím z dostřelu, že po mně celou minutu nevypálíte.“</p>

<p class="mlptext">„S vámi, chlape, nemám vůbec chuť mluvit,“ řekl kapitán
Smollett. „Jestli vy chcete mluvit se mnou, tak pojďte, víc vám nepovím. Bude-li
v tom nějaká zrada, pak jenom vaše, a Pánbůh vás opatruj!“</p>

<p class="mlptext">„To stačí, pane kapitáne,“ houkl bodře Dlouhý John. „Vaše
slovo mi stačí. Co je čestný chlap, to vím, bodejť.“</p>

<p class="mlptext">Bylo vidět, jak ten druhý, co nese bílou vlajku, Silvera
zdržuje. Po kapitánově naduté odpovědi to nebylo nic divného. Silver se jen zachechtal
a plácl ho po zádech, že má jako pro strach uděláno. Pokročil k palisádě,
přehodil přes ni berlu, jednou nohou se vysadil, rázně a obratně přelezl a šťastně
dopadl na druhou stranu.</p>

<p class="mlptext">Byl jsem tím, přiznám se, tak zaujat, že mé hlídkování nestálo
za nic; zběhl jsem od východní střílny a zezadu se přikradl ke kapitánovi; lokty
na kolenou, hlavu v dlaních, sám a sám seděl na prahu a upřeně pozoroval vodu,
crčící ze starého kotle do písku. Přitom si hvízdal: „Jen pojďte, mládenci a panny.“</p>

<p class="mlptext">Na chlumek to šlo Silverovi náramně těžko. Svah byl strmý, samý
pařez a sypký písek, berla mu byla málo platná; jako když plachetnici sráží
vítr.</p>

<p class="mlptext">Ale s chlapskou zarytostí se nedal odradit, až stanul před
kapitánem a vybraně ho pozdravil. Svátečně se na to vystrojil, měl na sobě
plandavý šosatý kabát po kolena, posázený mosaznými knoflíky, a na hlavě premovaný
klobouk, pošoupnutý do týla.</p>

<p class="mlptext">„Tak už jste tady, chlape,“ řekl kapitán a zdvihl hlavu. „Snad
abyste se posadil.“</p>

<p class="mlptext">„A dovnitř mě, pane kapitáne, nepustíte?“ zareptal Dlouhý John.
„Zrána je, prosím, zima, kdopak by sedal venku na písku.“</p>

<p class="mlptext">„Kdybyste se byl, Silvere, rozhodl zůstat poctivý, mohl jste
hezky sedět v kuchyni. Sám za to můžete. Buďto jste můj lodní kuchař – pak budu
s vámi jednat slušně – nebo jste kapitán Silver, sprostý vzbouřenec a pirát, a táhněte
k čertu!“</p>

<p class="mlptext">„Tak dobrá, pane kapitáne,“ řekl lodní kuchař a po vybídnutí
usedl na písek, „ale při vstávání mi pak musíte podat ruku. Máte to tady útulné.
Vida, Jim! Dobré jitro, Jime. Služebník, pane doktore. Žijete si tady pohromadě
jako šťastná rodinka.“</p>

<p class="mlptext">„Jestli mi chcete, chlape, něco říct, tak to řekněte rovnou,“
spustil na něho zhurta kapitán.</p>

<p class="mlptext">„Máte pravdu, pane kapitáne Smollette,“ odpověděl Silver. „Služba
je služba, nic naplat. Poslyšte, ten kousek se vám včera v noci povedl. Byl to
pěkný kousek, to se nedá popřít. Někdo tady z vás se umí ohánět sochorem jen
což. A nedá se popřít, že to některým našim dodalo – možná všem; možná i mně;
možná že kvůli tomu jdu vyjednávat. Ale dejte na má slova, pane kapitáne,
podruhé vám to nevyjde, hrome, to ne! Musíme postavit hlídky a drobet ubrat
rumu. Snad si myslíte, že jsme byli všichni pod obraz. Řeknu vám, já jsem byl
střízlivý, ale utahaný jak pes; procitnout jen o vteřinku dřív, tak jsem vás drapl.
Když jsem k němu došel, nebylo ještě po něm.“</p>

<p class="mlptext">„No a?“ řekl kapitán Smollett, jako by se nechumelilo.</p>

<p class="mlptext">Co mu Silver vyprávěl, bylo mu záhadné, ale na hlase nedal nic
znát. Zato já jsem něco tušil. Vytanula mi Gunnova poslední slova. Nejspíš
zašel mezi bukanýry, jak tam zpití leželi kolem ohně, a s radostí jsem si
spočítal, že máme proti sobě pouhých čtrnáct nepřátel.</p>

<p class="mlptext">„Takhle to je,“ řekl Silver. „My ten poklad chceme a taky ho
dostaneme – tak zní naše podmínka. Vy si zas chcete, jak počítám, zachránit
život; tak zní vaše podmínka. Máte mapu, co?“</p>

<p class="mlptext">„Možná,“ odvětil kapitán.</p>

<p class="mlptext">„Já vím, že máte,“ vyhrkl Dlouhý John. „Jaképak cavyky, nic
vám to není platné, dejte si říct. My tu mapu chceme, povídám. Proti vám jsem
nic neměl.“</p>

<p class="mlptext">„S tím mi, chlape, přestaňte,“ okřikl ho kapitán. „Však my
víme, oč vám šlo, a nic si z toho neděláme; stejně to nedokážete.“</p>

<p class="mlptext">Kapitán si ho klidně měřil a cpal si dýmku.</p>

<p class="mlptext">„Jestli snad Abe Gray něco –“ vyhrkl Silver.</p>

<p class="mlptext"><span class="calibre16">„Dost!“ křikl pan Smollett.
„Gray mi nic neřekl a já jsem se ho na nic neptal; ostatně nejradši bych, kdyby
on s vámi a s celým ostrovem vylítl do povětří. Tak se na to, chlape, dívám.“</span></p>

<p class="mlptext">Silver po tom výbuchu zchladl. Byl předtím podrážděný, ale teď
se uklidnil.</p>

<p class="mlptext">„Tak nějak to bude,“ řekl. „Nechtěl bych panstvu předpisovat,
co mají pokládat za správné a co ne. Jak vidím, pane kapitáne, zapalujete si
dýmku; udělám to taky, s vaším dovolením.“</p>

<p class="mlptext">Nacpal si dýmku a zapálil; notnou chvíli oba seděli a mlčky
bafali; občas na sebe pohlédli, občas přimáčkli tabák, občas se nahnuli a vyplivli.
Úplná komedie.</p>

<p class="mlptext">„Takhle to je,“ ujal se znovu slova Silver, „takhle je to.
Dejte nám mapu s udáním, kde je poklad, přestaňte chudáky matrózy střílet a nerozbíjejte
jim ve spaní hlavu. Dáme vám potom na vybranou. Buďto po vyzvednutí pokladu
nastupte na loď s námi, a já se vám čestným slovem zaručuji, že vás někde živé
a zdravé vysadíme na břeh. Jestli vás to neláká – někteří moji námořníci jsou
totiž hrubiáni a za to, že jste je tak sekýrovali, si s vámi budou chtít
vyřídit účty –, tak tu zůstaňte, klidně si tu zůstaňte. O zásoby se s vámi
spravedlivě rozdělíme; a zas se vám čestným slovem zaručuji, že jak potkám
nějakou loď, hned ji za vámi pošlu, aby vás odtud odvezla. Poctivá řeč, to
uznáte. Slušnější podmínky jste snad nečekali. Doufám –“ a tu stoupl hlasem, „že
si všichni tady ve srubu má slova rozváží, protože co jsem řekl jednomu, platí
pro všechny.“</p>

<p class="mlptext">Kapitán Smollett vstal a vyklepal popel do levé dlaně.</p>

<p class="mlptext">„To je všechno?“ zeptal se.</p>

<p class="mlptext">„Mé poslední slovo, u všech hromů!“ zadušoval se John. Jestli
na to nepřistoupíte, pak budou za mě mluvit jenom koule a pušky.“</p>

<p class="mlptext">„Dobrá,“ řekl kapitán. „A teď zas poslouchejte mě. Jestli sem
přijdete neozbrojeni jeden po druhém, zaručuji vám, že vás vsadím do želez a odvezu
k řádnému soudu do Anglie. Jestli ne, jako že se jmenuji Alexander Smollett,
vztyčil jsem panovníkovu vlajku a všechny vás pošlu k čertu. Poklad nenajdete.
S lodí neodplujete – žádný z vás to neumí. Nás neporazíte – tadyhle Gray se vám
pěti vyrval a utekl. Pane veliteli Silvere, s lodí se nehnete z místa, ležíte v
závětří, však na to sám přijdete. Tady stojím, tady vám to říkám; jsou to poslední
vlídná slova, která jste ode mě slyšel; až se s vámi shledám, přisámbůh, vpálím
vám kulku do zad. Zmizte odtud, mládenče. Hybajte, prosím, pochodem v chod a do
poklusu.“</p>

<p class="mlptext">Na Silvera vám byla podívaná. Vzteky mu oči lezly z důlků.
Vyklepal z dýmky oheň.</p>

<p class="mlptext">„Podejte mi ruku, ať mohu vstát,“ křikl.</p>

<p class="mlptext">„Ani mě nenapadne,“ odbyl ho kapitán.</p>

<p class="mlptext">„Kdo mi podá ruku?“ zaječel.</p>

<p class="mlptext">Nikdo z nás se nehnul. Chrlil ze sebe nejšpinavější nadávky,
dolezl do písku až k přístřešku, chytil se ho a podepřel se berlou. Plivl do pramene.</p>

<p class="mlptext">„Tohle si o vás myslím,“ křikl. „Za hodinu vám ten váš srub
vystřílím jako rumový soudek. Jen se smějte, u všech hromů, jen se smějte! Za
hodinu se budete smát na onom světě. Šťastný ten, kdo si to odbude hned.“</p>

<p class="mlptext">Se strašným zaklnutím odvrávoral, sjel po písku, po několika
marných pokusech se s pomocí chlapa, co nesl bílou vlajku, dostal přes palisádu
a rázem zmizel v lese.</p>

</div>
</body>
</html>