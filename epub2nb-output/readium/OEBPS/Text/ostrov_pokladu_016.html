<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven2kapitola">KAPITOLA
VIII<br class="calibre10"/>
U Dalekohledu</h2>

<p class="mlptextbez1radku">Posnídal jsem a zeman mi dal lístek pro Johna
Silvera. U Dalekohledu, prý to snadno najdu, když půjdu podél loděnice a budu
koukat po krčmě, která má na vývěsním štítu velký mosazný dalekohled. Vykročil
jsem plný radosti nad tím, že uvidím další lodě a námořníky, dlouho jsem se
proplétal kupami lidí a vozíků a žoků, až jsem krčmu našel.</p>

<p class="mlptext">V hospůdce bylo dost rušno. Štít byl čerstvě natřený, na
oknech visely červené záclonky, podlaha byla vysypaná pískem. Z obou stran se
táhly ulice, vedly do nich otevřené dveře, takže do prostorné nízké jizby bylo
vidět i přes oblak tabákového kouře.</p>

<p class="mlptext">Zákazníci byli skoro samí matrózi; bavili se tak hlučně, že
jsem zůstal stát u dveří a bál se dovnitř.</p>

<p class="mlptext">Čekal jsem tam, a tu z vedlejší místnosti někdo vyšel, na
první pohled jsem hádal, že to bude Dlouhý John. Levou nohu měl až u kyčle
uříznutou, levým ramenem se opíral o berlu; uměl to s ní velmi obratně,
poskakoval na ní jako pták. Byl urostlý a silný, obličej měl jako placku –
nehezký a bledý, ale přitom chytrý a usměvavý. Vypadal nadmíru bodře, chodil
mezi stoly, hvízdal si, občas nějakého zvlášť milého hosta poškádlil nebo ho
plácl po zádech.</p>

<p class="mlptext">Přiznám se, že co se o Dlouhém Johnovi zmínil v dopise zeman
Trelawney, trnul jsem, jestli to snad není ten jednonohý námořník, kterého jsem
tak dlouho vyhlížel u našeho Benbowa. Ale jediný pohled na něho mi postačil.
Poznal jsem předtím kapitána, Černého psa a Pewa, myslel jsem si, že vím, jak
vypadá bukanýr – ten je docela jiný než tenhle poctivý a bodrý hostinský.</p>

<p class="mlptext">Dodal jsem si odvahy, překročil práh a šel rovnou k němu; stál
opřen o berlu a bavil se s nějakým zákazníkem.</p>

<p class="mlptext">„Pan Silver, prosím?“ zeptal jsem se a podal mu psaní.</p>

<p class="mlptext">„Ano, mládenečku,“ řekl, „tak se jmenuju, bodejť. A kdopak jsi
ty?“ Pohlédl na zemanovo psaní, a jak se mi zdálo, trochu sebou trhl.</p>

<p class="mlptext">„Aha!“ zahlaholil a podal mi ruku, „už vím. Ty jsi náš nový
poskok; těší mě.“</p>

<p class="mlptext">A mohutnou tlapou mi zmáčkl ruku.</p>

<p class="mlptext">Vtom vstal na druhém konci nějaký zákazník a už metl ze dveří.
Měl je hned vedle a rázem byl na ulici. Že tak pospíchal, hned jsem si ho všiml
a na první pohled jsem ho poznal. Byl to ten voskově žlutý chlap bez dvou
prstů, který kdysi přišel k Admirálu Benbowovi.</p>

<p class="mlptext">„Zadržte ho!“ křikl jsem. „Je to Černý pes!“</p>

<p class="mlptext">„Kdo to je, to je mi fuk,“ křikl Silver. „Ale útratu
nezaplatil. Běž ho, Harry, chytnout!“</p>

<p class="mlptext"><span class="calibre16">Jeden z těch, co seděli
poblíž dveří, vyrazil za ním a pronásledoval ho.</span></p>

<p class="mlptext">„Útratu zaplatit musí, i kdyby to byl admirál Hawke,“ horlil
Silver. Pustil mou ruku a zeptal se mě: „Kdo jsi říkal, že je? Černý co?“</p>

<p class="mlptext">„Pes, prosím,“ řekl jsem. „O bukanýrech vám pan Trelawney nevyprávěl?
On k nim patřil.“</p>

<p class="mlptext">„Cože?“ křikl Silver. „Tady u mě! Bene, běž Harrymu na pomoc.
Jeden z těch mizerů? A ty jsi s ním, Morgane, popíjel? Pojď sem.“</p>

<p class="mlptext">Ten, kterému říkal Morgan – starý prošedivělý námořník s mahagonově
hnědým obličejem nesměle přistoupil a žmoulal žvanec tabáku.</p>

<p class="mlptext">„Tak co, Morgane,“ obořil se na něho Silver, „ty jsi toho
Černého tento – Černého psa předtím okem nespatřil, co?“</p>

<p class="mlptext">„Prosím ne,“ zasalutoval Morgan.</p>

<p class="mlptext">„U všech rohatých, buď rád, Tome Morgane!“ zvolal hostinský. „Mít
s ním něco, tak jsi už do mé hospody nevkročil, to ti řeknu. A co ti povídal?“</p>

<p class="mlptext">„Ani pořádně nevím, prosím,“ odpověděl Morgan.</p>

<p class="mlptext">„To nosíš na ramenou hlavu, nebo kladkový špalek?“ vyjel si na
něho Dlouhý John. „Že to ani nevíš? A s kým mluvíš, to víš? Tak co, o čem
drmolil – o plavbách, kapitánech, lodích? Kápni božskou. O čem?“</p>

<p class="mlptext">„Mluvili jsme o tom, jak nás za trest provlékali pod kýlem,“
odpověděl Morgan.</p>

<p class="mlptext">„Provlékali pod kýlem, tak o tom? – Náramně vděčný námět, to
ti řeknu. Posaď se, pitomo.“</p>

<p class="mlptext">Morgan se houpavým krokem vrátil na své místo a Silver (což pro
mě bylo nemálo lichotivé) mi důvěrně pošeptal:</p>

<p class="mlptext">„Je to poctivec, ten Tom Morgan, jenže hlupák.“ A nahlas
dodal: „A co ten Černý pes? To jméno neznám. Ale tak nějak se mi zdá – ano, že
jsem toho mizeru zahlédl. Chodil sem se slepým žebrákem.“</p>

<p class="mlptext">„Aby ne,“ řekl jsem. „Taky jsem toho slepce znal. Jmenoval se
Pew.“</p>

<p class="mlptext">„Bodejť!“ křikl rozčileně Silver. „Pew. Tak se jmenoval, už
vím. Šejdíř každým coulem! Jestli toho Černého psa drapnem, to bude něco pro
kapitána Trelawneyho! Utíkat Ben umí, v tom se mu vyrovná málokterý námořník.
Však on ho dohoní, u všech hromů! Však já ho provléknu pod kýlem!“</p>

<p class="mlptext">Prudce to ze sebe vyrážel, opřen o berlu hopsal po celé krčmě,
třískal do stolů a tak horlil, že by i soudce od trestního soudu nebo policejního
komisaře ošálil. Jak jsem uviděl u Dalekohledu Černého psa, rázem jsem zase
pojal podezření a pátravě si kuchaře změřil. Jenže on byl na mě příliš chytrý,
pohotový, lstivý, a když se pak oba chlapi celí udýchaní vrátili a zkroušeně
přiznali, že se jim v davu ztratil, a dali si za to sprostě vyhubovat, krk bych
byl na to vsadil, že je Dlouhý John Silver bez viny.</p>

<p class="mlptext">„Poslyš, Hawkinsi,“ řekl, „to je mi zatrachtile nepříjemná
věc. Co si o mně kapitán Trelawney pomyslí? Ten prožluklý holendr si u mě sedí
a pije rum! Přijdeš ty a řekneš mi, co je zač; mám ho před nosem a nechám ho z
kajuty upláchnout okenicí! Musíš se mě, Hawkinsi, před kapitánem zastat. <span class="calibre16">Jsi ještě hošík, ale máš za ušima. Hned jsem to na
tobě viděl. Pověz sám: co jsem mohl dělat, když se na tom svém poleně sotva
belhám. Být ještě vrchním lodníkem, bokem bych k němu přirazil a drapl ho jako
nic, ale takhle –“</span></p>

<p class="mlptext"><span class="calibre16">Tu se zarazil a zůstal stát
s otevřenými ústy, jako by si na něco vzpomněl.</span></p>

<p class="mlptext">„A ta útrata!“ zachechtal se. „Tři sklenky rumu! Ať mě šlak
trefí, na útratu jsem zapomněl.“</p>

<p class="mlptext">Dosedl na lavici a smál se, až se mu slzy hrnuly z očí.
Rozesmál jsem se s ním. Všichni jsme se řehtali na celé kolo, až se to po celé
krčmě rozléhalo.</p>

<p class="mlptext">„Jsem já to ale kus lachtana,“ řekl posléze a utřel si slzy. „My
dva se, Hawkinsi, spolu shodnem, poskokem bych měl být namouduši vlastně já.
Ale teď se postav do pozoru a pochodem v chod! Takhle to nejde, kamarádi.
Služba je služba. Nasadím si třírohý klobouk, zajdu s tebou za kapitánem
Trelawneym a všechno mu ohlásím. Je to vážné, Hawkinsi, dej si říct. Oba z toho
budeme mít, troufám, jen ostudu. I ty – pamatuj si – žádný jsme neměli dost
filipa. Saprlote, to s tou útratou se povedlo, co!“</p>

<p class="mlptext">Znovu se na celé kolo rozřehtal a já jsem se smál s ním, i když
jsem nechápal, co je na tom k smíchu.</p>

<p class="mlptext">Cestou po hrázi mě bavil vyprávěním o lodích, které jsme
míjeli, o jejich ráhnoví, tonáži a zemi původu, o tom, co na nich zrovna dělají
– jedna že vykládá náklad, druhá nakládá a třetí se chystá vyplout na moře; vyprávěl
historky o lodích a námořnících a vtloukal mi do hlavy mořeplavecké výrazy, až
jsem je uměl nazpaměť. Lepšího kamaráda na lodi, řekl jsem si, asi nenajdu.</p>

<p class="mlptext">Zemana a doktora Liveseyho jsme v hostinci zastihli u stolu,
dopíjeli pivo a dojídali topinky a chystali se na prohlídku škuneru.</p>

<p class="mlptext">Dlouhý John jim všechno živě a podle pravdy vylíčil. Co chvíle
se obrátil ke mně: „Viď, Hawkinsi, že to tak bylo?“ Nezbylo mi než přisvědčit.</p>

<p class="mlptext">Že Černý pes utekl, to oba pány mrzelo, ale všichni jsme
uznali, že se nedá nic dělat. Dlouhý John dostal pochvalu, chopil se berly a odešel.</p>

<p class="mlptext">„Ve čtyři odpoledne všichni na palubu,“ houkl za ním zeman.</p>

<p class="mlptext">„Ano, prosím,“ ozval se z chodby kuchař.</p>

<p class="mlptext">„Na vaše objevy, zemane, obyčejně moc nedám,“ řekl doktor Livesey;
„ale řeknu vám, ten John Silver je mi po chuti.“</p>

<p class="mlptext">„Hotové eso,“ prohlásil zeman.</p>

<p class="mlptext">„Když dovolíte,“ dodal doktor, „Jim si zajde na palubu s námi,
ano?“</p>

<p class="mlptext">„Toť se ví,“ řekl zeman. „Hawkinsi, nasaď si klobouk, podíváme
se na loď.“</p>

</div>
</body>
</html>