<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven2kapitola">KAPITOLA
IX<br class="calibre10"/>
Prach a zbraně</h2>

<p class="mlptextbez1radku"><span class="mlpznakkurziva11b">Hispaniola</span>
kotvila kus od hráze, mnoho klounů<a href="../Text/ostrov_pokladu_047.html#_ftn10" title="" class="pcalibre pcalibre1" id="_ftnref10"><span class="msofootnotereference"><span class="calibre13"><span class="msofootnotereference"><span class="calibre14">[10]</span></span></span></span></a>
a zádí jsme podjeli, hned nám lodní lana drhla kýl, hned se zas houpala nad
námi. Nakonec jsme k ní přirazili, vystoupili na palubu a tam nás přivítal
kormidelník, pan Arrow, osmahlý starý námořník; v uších měl náušnice a šilhal.
Se zemanem si dobře rozuměl, ale jak jsem si všiml, méně si s panem Trelawneym
rozuměl kapitán.</p>

<p class="mlptext">Byl to člověk nerudný, nic mu na palubě nebylo vhod, proč, to
nám brzo vysvětlil; sotva jsme slezli do kajuty, přišel totiž za námi nějaký
námořník.</p>

<p class="mlptext">„Kapitán Smollett, prosím, by s vámi rád mluvil,“ oznámil nám.</p>

<p class="mlptext">„Jsem kapitánovi vždy k službám. Uveďte ho,“ řekl zeman.</p>

<p class="mlptext">Kapitán šel poslovi v patách, hned vstoupil dovnitř a zavřel
za sebou.</p>

<p class="mlptext">„Copak máte, pane kapitáne, na srdci? Všechno v pořádku, jak
doufám, jen vyplout.“</p>

<p class="mlptext">„Raděj vám, pane zemane, povím pravdu,“ řekl kapitán, „i když
se vás tím dotknu. Nelíbí se mi plavba; nelíbí se mi mužstvo, nelíbí se mi
kormidelník. Říkám vám to od plic.“</p>

<p class="mlptext">„To se vám, prosím, ani loď nelíbí?“ utrhl se na něho zeman.</p>

<p class="mlptext">„To prosím nemohu říci, ještě jsem ji nevyzkoušel,“ řekl
kapitán. „Napohled je to hezké plavidlo; víc se o ní nedá povědět.“</p>

<p class="mlptext">„To se vám, prosím, asi nelíbí taky majitel lodi.“</p>

<p class="mlptext">Tu jim do toho vpadl doktor Livesey.</p>

<p class="mlptext">„Ne tak zhurta,“ řekl, „ne tak zhurta. Takové otázky působí
jen zlou krev. Kapitán něco nakousl a neodpověděl, nezbývá než ho požádat o vysvětlení.
Plavba se vám, jak říkáte, nelíbí. A proč?“</p>

<p class="mlptext">„Zavázal jsem se splnit, jak se říká, tajné poslání, to
znamená dovést loď tam, kam mi tady pán poručí. Dobrá. Ale najednou vidím, že
kdejaký plavčík o tom ví víc než já. To není myslím správné, co myslíte vy?“</p>

<p class="mlptext">„Já si to taky myslím,“ řekl doktor Livesey.</p>

<p class="mlptext">„A dále se dovídám,“ řekl kapitán, „že jedeme za pokladem – a dovídám
se to od svých podřízených. Jenže na poklad se musí opatrně, cesty za pokladem
se mi pranic nelíbí, a zvlášť se mi nelíbí takové tajné cesty, jejichž
tajemství (promiňte, pane Trelawney) se poví papouškovi.“</p>

<p class="mlptext">„Snad ne Silverovu papouškovi?“ zeptal se zeman.</p>

<p class="mlptext">„To je běžná fráze,“ řekl kapitán. „Chci říct, že se to
tajemství vybleptne. Tak se mi zdá, pánové, že oba nevíte, co vás čeká; řeknu
vám, jak já to vidím – půjde o krk a kdoví, jak z toho vyváznem.“</p>

<p class="mlptext">„To je jasné, a jak se mi zdá, až příliš pravdivé,“ odvětil
doktor Livesey. „Vrháme se do nebezpečí; ale tak prostoduší, jak si myslíte,
nejsme. Dále říkáte, že se vám nelíbí mužstvo. Nejsou to snad dobří námořníci?“</p>

<p class="mlptext">„Mně se, prosím, nelíbí,“ odsekl kapitán Smollett. „A když už
o tom mluvíme, měli jste mě nechat, ať si je vyberu sám.“</p>

<p class="mlptext">„Snad,“ odpověděl doktor. „Můj přítel vás měl k tomu přibrat.
Ale dotknout se vás tím nijak nemínil. Pan Arrow se vám taky nelíbí?“</p>

<p class="mlptext">„Nelíbí, prosím. Dobrý námořník to myslím je, ale s mužstvem
jedná moc kamarádsky, a to dobrý důstojník nedělá. Kormidelník má zachovávat
odstup – a nepopíjet s plavčíky!“</p>

<p class="mlptext">„Copak se s nimi opíjí?“</p>

<p class="mlptext">„Ne, prosím,“ odvětil kapitán, „chová se k nim moc sousedsky.“</p>

<p class="mlptext">„Zkrátka a dobře,“ řekl doktor, „povězte nám, pane kapitáne,
co byste si přál?“</p>

<p class="mlptext">„Jste, pánové, odhodláni vypravit se na cestu?“</p>

<p class="mlptext">„Duší i tělem,“ odpověděl zeman.</p>

<p class="mlptext">„Dobrá,“ řekl kapitán. „Když už jste trpělivě vyslechli
všelico, na co nemám důkazy, poslouchejte dále. Prach a zbraně skládají do
přední prostory na lodi. Vhodné místo je pod kajutou, tam bych je uložil – to
za prvé. Přivedli jste si čtyři vlastní lidi, někteří prý se mají ubytovat na
přídi. Ubytoval bych je tady vedle kajuty – to za druhé.“</p>

<p class="mlptext">„Ještě něco?“ zeptal se pan Trelawney.</p>

<p class="mlptext">„Poslední věc,“ řekl kapitán. „Už se toho dost napovídalo.“</p>

<p class="mlptext">„Až moc,“ přisvědčil doktor.</p>

<p class="mlptext"><span class="calibre16">„Povím vám, co jsem se
doslechl,“ pokračoval kapitán Smollett, „máte prý mapu ostrova a křížky na mapě
vyznačují, kde je poklad; a ostrov že leží -</span>“<span class="calibre16"> A udal přesnou zeměpisnou šířku a délku.</span></p>

<p class="mlptext">Já jsem to nikomu neprozradil,“ bránil se zeman.</p>

<p class="mlptext">„Ale mužstvo to ví,“ usadil ho kapitán.</p>

<p class="mlptext">„Tak to, Livesey, vy nebo Hawkins,“ křikl zeman.</p>

<p class="mlptext">„Kdo to byl, to je jedno,“ odvětil doktor. Jak jsem si všiml,
ani on, ani kapitán na jeho protesty nic nedali. Já ostatně taky ne, zeman byl
mluvka; ale myslím, že tentokrát mluvil pravdu a polohu ostrova že nikomu
neprozradil.</p>

<p class="mlptext">„Tak dobrá, pánové,“ hovořil kapitán, „kdo tu mapu má, to
nevím; ale trvám na tom, abyste ji přede mnou i před panem Arrowem zatajili.
Jinak bych vás musel požádat, abyste mě propustili ze služby.“</p>

<p class="mlptext">„Rozumím,“ řekl doktor. „Podle vás to máme uchovat v tajnosti
a na zádi vytvořit posádku složenou z lidí mého přítele a opatřenou veškerým
střelivem, které vezeme. Jinými slovy, bojíte se vzpoury.“</p>

<p class="mlptext">„Neberu to, pane doktore, jako urážku,“ řekl kapitán Smollett,
„ale neprávem mi vkládáte taková slova do úst. Kapitán, který něco takového
tuší, nesmí na moře. Pan Arrow je podle mě poctivý člověk; poctiví jsou někteří
z mužstva, kdoví, možná všichni. Ale za loď a za kdekoho na palubě odpovídám
já. Něco tu, zdá se mi, neklape. Žádám vás, abyste se buď předem zajistili,
nebo mě nechali odejít. To je všechno.“</p>

<p class="mlptext">„Jestlipak jste, pane kapitáne,“ usmál se doktor, „někdy
slyšel tu bajku o hoře a myši? Promiňte, ale nějak mi ji připomínáte. Vlásenku
bych dal za to, že když jste sem šel, počítal jste s něčím jiným.“</p>

<p class="mlptext">„Jste důvtipný, pane doktore,“ řekl kapitán. „Když jsem sem
šel, počítal jsem s vyhazovem. Řekl jsem si, že pan Trelawney nebude chtít o celé
té věci nic slyšet.“</p>

<p class="mlptext">„To taky nechci,“ horlil zeman. „Nebýt tady Livesey, dávno
jsem vás poslal k čertu. Vyslechl jsem vás, budiž. Udělám, co si přejete; ale
mínění mám o vás velmi chatrné.“</p>

<p class="mlptext">„Prosím, jak je libo,“ řekl kapitán. „Uvidíte, že konám svou
povinnost.“</p>

<p class="mlptext">Těmi slovy se s námi rozloučil.</p>

<p class="mlptext">„Přes všechny mé obavy,“ řekl doktor, „se vám podařilo,
Trelawney, vzít s sebou na loď dva poctivé lidi – tohohle a Johna Silvera.“</p>

<p class="mlptext">„Silvera budiž,“ křikl zeman; „ale co se toho protivného
šejdíře týče, takhle se nechová žádný chlap, žádný matróz, žádný Angličan.“</p>

<p class="mlptext">„No, uvidíme,“ řekl doktor.</p>

<p class="mlptext">Vyšli jsme na palubu, s prozpěvováním „johoho“ tam mužstvo už
chvíli překládalo zbraně a prach a kapitán s panem Arrowem na ně dohlíželi.</p>

<p class="mlptext">Nové uspořádání se mi zamlouvalo, všechno se na škuneru přejinačilo;
v zadní části lodního prostoru zavěsili na zádi šest lůžek; ke kuchyni a k přednímu
kotci vedla z kajut chodba, která se dala zatarasit. Původně měli na těch šesti
lůžkách ležet pan Arrow, Hunter, Joyce, doktor a zeman. Dvě z nich teď připadla
Redruthovi a mně; pan Arrow s kapitánem měli spát v nadpalubním kumbálku, z obou
stran rozšířeném, až vypadal jako kajuta. Byl ovšem nizounký; ale dvě visuté
rohože se tam daly zavěsit, kormidelník se aspoň tvářil spokojeně. Snad měl i on
o mužstvu pochybnosti, těžko říct; jak uslyšíte, k tomu, aby nám své mínění
řekl, se už nedostal.</p>

<p class="mlptext">Pilně jsme přenášeli prach a přendávali lůžka, a tu přijelo
pobřežním člunem posledních pár mužů a s nimi Dlouhý John.</p>

<p class="mlptext">S opičí mrštností se kuchař vyšplhal na bok lodi, a jen
uviděl, co děláme, řekl: „Co to, kamarádi?“</p>

<p class="mlptext">„Přenášíme, Jacku, prach,“ odpověděl jeden.</p>

<p class="mlptext">„U všech hromů,“ rozhorlil se Dlouhý John, „s takovou zmeškáme
ranní příliv!“</p>

<p class="mlptext">„Já jsem jim to poručil,“ řekl úsečně kapitán. „Jen jděte,
človíčku, dolů. Mužstvo bude chtít povečeřet.“</p>

<p class="mlptext">„Prosím,“ odpověděl kuchař, zasalutoval a odebral se do
kuchyně.</p>

<p class="mlptext">„Správný chlap, pane kapitáne,“ řekl doktor.</p>

<p class="mlptext">„Aspoň tak vypadá,“ odpověděl kapitán Smollett. „Opatrně, hoši
– opatrně,“ napomenul námořníky, přenášející prach; všiml si, jak si prohlížím
bronzové devítiliberní otáčecí dělo, přimontované vprostřed lodi. „Hej, poskoku,“
osopil se na mě, „kliď se odtud! Jdi za kuchařem a dělej něco.“</p>

<p class="mlptext">Jak jsem běžel kolem něho, zaslechl jsem, jak před doktorem
láteří.</p>

<p class="mlptext">„Žádné mazlíčky na své lodi nestrpím.“</p>

<p class="mlptext">Ujišťuji vás, že jsem se přidal k zemanovu mínění a z hloubi
duše na kapitána zanevřel.</p>

</div>
</body>
</html>