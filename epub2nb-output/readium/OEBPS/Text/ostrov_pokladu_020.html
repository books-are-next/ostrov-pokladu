<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Ostrov pokladů</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven2kapitola">KAPITOLA
XII<br class="calibre10"/>
Válečná rada</h2>

<p class="mlptextbez1radku">Na palubě se rozlehl dupot. Bylo slyšet, jak se o překot
hrnou z kajuty i z palubního kotce; rázem jsem byl z bečky venku, přikrčil se
za dolní čelní plachtu a skokem se hnal na záď; na můstku jsem se octl zároveň
s Hunterem a doktorem Liveseym, kteří taky pospíchali na návětrný bok lodi.</p>

<p class="mlptext">Zatím se tam už shromáždilo celé mužstvo. Jakmile vyšel měsíc,
pás mlhy se zdvihl. Na jihozápad bylo vidět dva kopečky, na míle od sebe
vzdálené, za nimi pak čněl třetí, vyšší kopec, jehož vršek dosud tonul v mlze.
Všechny tři byly strmé a homolovité.</p>

<p class="mlptext">Zíral jsem na to jako ve snu, nevzpamatoval jsem se ještě ze
strašného leknutí, které jsem před chvilkou zažil. Zaslechl jsem kapitána Smolletta,
jak dává povely. O dvě čárky přitočil <span class="mlpznakkurziva11b">Hispaniolu</span>
blíž po větru, plula tak, že zpovzdáli míjela východní břeh ostrova.</p>

<p class="mlptext">Po přitažení plachetních provazů řekl kapitán: „Tak co, hoši,
jestlipak někdo z vás už někdy viděl tamhletu zemi vpředu?“</p>

<p class="mlptext">„Já, prosím,“ ozval se Silver. „Když jsem tady jednou plul
jako kuchař na obchodní lodi, nabíral jsem tam vodu.“</p>

<p class="mlptext">„Kotviště je, zdá se, na jihu za ostrůvkem?“ vyzvídal kapitán.</p>

<p class="mlptext">„Ano prosím; říká se mu Kostlivčí ostrov. Uchylovali se tam
kdysi piráti a jeden plavčík z naší lodi věděl, jak se co jmenuje. Severnímu
kopci se říká Přední stěžeň; k jihu se prosím táhnou za sebou celkem tři:
Přední, Hlavní a Křížový. Hlavní – to je ten velký, zahalený mrakem – se
obyčejně nazývá Dalekohled; tam totiž mívali hlídku, když tu zakotvili a čistili
lodě, jestli to tak smím říct.“</p>

<p class="mlptext">„Mám u sebe mapku,“ řekl kapitán Smollett. „Podívejte se,
jestli je to ono.“</p>

<p class="mlptext">Dlouhý John vzal mapku do ruky a oči mu zajiskřily; byl to
však zřejmě nový nákres, hned jsem věděl, že bude zklamán. Nebyla to ta mapka,
kterou jsme našli v kufru Billa Bonese, nýbrž její přesná kopie, bylo na ní
všechno – kromě červených křížků a přípisků. Do Silvera vjela zlost, ale
duchapřítomně ji potlačil.</p>

<p class="mlptext">„Ano, prosím,“ řekl, „jistěže je to ono, hezky je to
nakreslené. To bych rád věděl, kdo to asi kreslil. Na piráty to nevypadá, byli
to samí nevzdělanci. Vida, tady stojí ‚Kotviště kapitána Kidda‘ – tak tomu
říkal můj kamarád na lodi. U jižního břehu je silný proud, ten se pak táhne po
západním břehu k severu. Dobře jste, pane kapitáne, udělal, že jste loď
přitočil po větru a namířil k ostrovu z návětrné strany. Jestli jste tam totiž
chtěl zarejdovat, lepší místo se nenajde.“</p>

<p class="mlptext">„Děkuji, kamaráde,“ řekl kapitán. „Ještě vás požádám o pomoc.
Můžete jít.“</p>

<p class="mlptext">Překvapilo mě, jak chladnokrevně se John přihlásil, že ostrov
zná; přistoupil potom ke mně, a přiznám se, že mi nahnal strach. O tom, že jsem
v bečce od jablek vyslechl, jak se radili, samozřejmě nevěděl, ale svou
surovostí, licoměrností a pánovitostí mě tak děsil, že jsem se zachvěl odporem,
když mi sáhl na rameno.</p>

<p class="mlptext">„Hezké je to tady na ostrově,“ řekl, „a hezké to teprve bude,
jen co vystoupíš, mládenečku, na břeh. Budeš se koupat a lézt po stromech a honit
kozy; s kozami o závod se budeš prohánět po kopcích. <span class="calibre16">Sám jako bych najednou omládl. Na dřevěnou nohu jsem málem zapomněl. Pamatuj,
není nad to, být mlád a mít všech deset prstů na nohou. Až se jednou vydáš na
výzkumnou výpravu, jen si řekni, starý John ti dá s sebou přesnídávku.“</span></p>

<p class="mlptext">Plácl mě přátelsky po zádech a odbelhal se dolů.</p>

<p class="mlptext">Kapitán Smollett, zeman a doktor Livesey se zatím bavili na
zadní palubě. Toužil jsem povědět jim, co vím, ale nějak nápadně jim skočit do
řeči jsem si netroufal. Hledal jsem nějakou vhodnou záminku, a tu mě k sobě
zavolal doktor Livesey. Zapomněl si, ten náruživý kuřák, dýmku dole, ať prý mu
ji přinesu; přistoupil jsem až k němu, takže nikdo nemohl zaslechnout, co
říkám, a hned jsem vyhrkl: „Pane doktore, vyslechněte mě. Kapitána a zemana
odveďte do kajuty a pod nějakou záminkou pak pro mě vzkažte. Mám strašlivou
zprávu.“</p>

<p class="mlptext">Doktor se zarazil, ale hned se vzpamatoval.</p>

<p class="mlptext">„Děkuji, Jime,“ řekl nahlas, jako by se mě na něco ptal, „jenom
to jsem chtěl vědět.“</p>

<p class="mlptext">Otočil se ke mně zády a přistoupil k ostatním. Chvíli spolu
hovořili, žádný sebou sice netrhl, nestoupl hlasem, ba ani nehvízdl, ale že jim
doktor Livesey oznámil mou žádost, to mi bylo jasné, vzápětí dal totiž kapitán
Jobu Andersenovi rozkaz a mužstvo se na znamení píšťalky sešlo na palubě.</p>

<p class="mlptext">„Něco vám, hoši, povím,“ řekl kapitán Smollett. „Ta pevnina
před námi je cíl naší plavby. Pan Trelawney, který je, jak známo, velmi štědrý,
se mě na vás přeptával a já jsem mu řekl, že všichni do jednoho jste vzorně
konali svou povinnost, jdeme tedy všichni tři, on, já a doktor, do kajuty
připít vám na zdraví, vy dostanete grog a připijete zas na zdraví nám. Řeknu
vám, co si o tom myslím; je to od něho hezké. Jestli si to myslíte taky,
provolejte tomuto pánovi po námořnicku slávu.“</p>

<p class="mlptext">Jak se dalo čekat, ozvalo se volání slávy – rozlehlo se hlučně
a srdečně, až jsem se divil, že nám tihle lidé ukládají o život.</p>

<p class="mlptext">Sotva se ztišili, ozval se Dlouhý John: „A ještě sláva
kapitánu Smollettovi.“</p>

<p class="mlptext">Také jemu s chutí provolali slávu.</p>

<p class="mlptext">Všichni tři pánové pak odešli do podpalubí a za chvíli přišel
vzkaz, že se k nim má do kajuty dostavit Jim.</p>

<p class="mlptext">Seděli u stolu, před sebou láhev šampaňského vína a rozinky;
doktor pokuřoval, vlásenku měl na klíně, znamenalo to, jak jsem věděl, že je
rozčilen. Okno na zádi zelo dokořán, byla teplá noc a na rýhu táhnoucí se za
lodí svítil měsíc.</p>

<p class="mlptext">„Něco máš, Hawkinsi, na srdci,“ řekl zeman. „Tak mluv.“</p>

<p class="mlptext">Stručně jsem jim to pověděl a podrobně vylíčil Silverův
rozhovor. Dokud jsem nedomluvil, neskákali mi do řeči, nehýbali se, jenom na mě
upírali zrak.</p>

<p class="mlptext">„Sedni si, Jime,“ řekl doktor Livesey.</p>

<p class="mlptext">Posadili mě ke stolu vedle sebe, nalili mi víno, do hrsti mi
nasypali rozinky a jeden po druhém mi všichni tři s úklonou připili na zdraví
za to, co jsem pro ně tak šťastně a odvážně udělal.</p>

<p class="mlptext">„Vy jste měl, pane kapitáne, pravdu,“ řekl zeman, „a já jsem
se mýlil. Uznávám, že jsem osel, a čekám na vaše rozkazy.“</p>

<p class="mlptext">„O nic větší osel než já, prosím,“ bránil se kapitán. „Něco
takového se mi ještě nestalo. Když se mužstvo chystá ke vzpouře, vždycky se
nějak předem prozradí, a kdo má oči v hlavě, hned si toho všimne a podle toho
se zařídí. Jenže na tohle mužstvo jsem nestačil.“</p>

<p class="mlptext">„Dovolte, pane kapitáne,“ řekl doktor, „to Silver. Znamenitý
chlapík.“</p>

<p class="mlptext">„Znamenitě by se prosím vyjímal na šibenici,“ odsekl kapitán. „Marné
řeči; k ničemu to není. Napadá mě několik věcí, a když pan Trelawney dovolí,
chtěl bych je probrat.“</p>

<p class="mlptext">„Vy jste, prosím, kapitán. Vy do toho máte co mluvit,“ řekl
velkomyslně pan Trelawney.</p>

<p class="mlptext">„První věc,“ spustil pan Smollett. „Musíme do toho, couvnout
nemůžeme. Kdybych dal rozkaz k návratu, rázem se vzbouří. Druhá věc, máme čas –
aspoň do té doby, než se najde poklad. Třetí věc, někteří matrózi jsou věrní.
Dříve nebo později se s nimi stejně utkáme; navrhuji, jak se říká, kout železo,
dokud je žhavé, a jednoho krásného dne, kdy se toho nejméně nadějí, udeřit. Na
vaše služebnictvo, pane Trelawney, se snad můžeme spolehnout.“</p>

<p class="mlptext">„Jako na mě,“ prohlásil zeman.</p>

<p class="mlptext">„Jsou tři,“ počítal kapitán, „s námi celkem sedm, když
připočtu tady Hawkinse. A kteří matrózi jsou poctiví?“</p>

<p class="mlptext">„Nejspíš ti Trelawneyovi,“ řekl doktor, „ti, co si sám vybral,
než kápl na tady toho Silvera.“</p>

<p class="mlptext">„Ba ne,“ namítl zeman, „můj byl taky Hands.“</p>

<p class="mlptext">„Já sám jsem na Handse spoléhal,“ podotkl kapitán.</p>

<p class="mlptext">„A jsou to samí Angličani, považte!“ vyjekl zeman. „Mám chuť,
pane kapitáne, vyhodit loď do povětří.“</p>

<p class="mlptext">„Řeknu vám, pánové, moc se nedá dělat. Nezbývá nám než
přitočit loď a být ve střehu. Vím, je to úmorné. Příjemnější by bylo rovnou udeřit.
Ale dokud se nedovíme, kdo je s námi, nedá se nic dělat. Přitočit loď a čekat,
až zafoukne – to vám radím.“</p>

<p class="mlptext">„Nejvíc nám může pomoct tady Jim,“ řekl doktor. „Matrózi se
před ním nemají na pozoru a on si lecčeho všimne.“</p>

<p class="mlptext">„Mám k tobě, Hawkinsi, bezmeznou důvěru,“ dodal zeman.</p>

<p class="mlptext">Div jsem si nezoufal, jak jsem si připadal bezradný; jenže
podivným sběhem okolností se stalo, že záchrana přišla ode mne. Ale zatím, marná
sláva, z šestadvacíti, to jsme věděli, můžeme spoléhat na pouhých sedm; jeden z
těch sedmi byl chlapec, takže proti devatenácti stálo na naší straně šest
dospělých.</p>

</div>
</body>
</html>